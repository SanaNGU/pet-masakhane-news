religion	Tanzania: Patiri imbere y'ubutungane yagirizwa vya mfura mbi yakoreye abana	Umupatiri wa Ekleziya Katolika mu buraruko bwa Tanzania yarengukishijwe imbere y’ubutungane yagirizwa ivya mfura mbi yakoreye abana, nk’uko bivugwa n’igipolisi. Aba bana ni abanyeshure bo kuva mu mwaka wa gatandatu gushika mu mwaka wa mbere w’ishure ryisumbuye bariko bitegurira gusangira, abandi gukomezwa. Umunyamabanga mukuru w’Inama nkuru y’Abepiskopi muri Tanzania, Patiri Charles Kitima, avuga ko Ekleziya izokorana n’ababijejwe kugira ngo ubutungane bukore muri uru rubanza. Patiri Kitima ati: “Twavuze ko turindiriye iyo ngingo [ya sentare] kugira ngo izindi ngingo zifatwe...ivyemezo ni bitangwe hanyuma nawe ahabwe akaryo ko kwiregura, ico nico turindiriye. “Ni ngombwa ko amategeko akora igikorwa cayo kandi Ekleziya izokwifatanya n’ababijejwe kugira ngo abakorewe ikibi batunganirizwe”. Patiri Kitima yabwiye BBC ko muri rusangi Ekleziya Katorika irwanya ihohotera rishingiye ku gitsina rikorerwa abana kuko isengero ritegerezwa kuba ikibanza c’amahoro kuri bose. Ati: “Reka twemere ko iki ari ikibazo kijanye na kamere ya nyene kubikora, dufise abapatiri barenga 3.000 muri kino gihugu ariko muri bo harimwo abo usanga bafise utunenge n’intege nke, ivyo bibaho”. Patiri Kitima avuga ko iki ari akabi kabishe kuko gituma abavyeyi n’abana bagira impungenge nyinshi, abana iyo bagiye mu bikorwa nk’ivyo baba bizeye ko bagiye guhura n’umuntu yari kubarera muri mutima. Ati: “Rero iyo bakorewe ibitabajanye ni ibintu bibabaza cane. “Twebwe nka Ekleziya turababazwa n’ingeso mbi z’umuntu umw’umwe ziteye kubiri kubiri n’ico twategerezwa kwubaka, kwubaka umuntu mu mico myiza. “Ureste ko iki ari igicumuro kandi kibabaza Imana, gifise n’ingaruka mbi ku bana, rero ni ngombwa ko hafatwa ingingo ruhasha”. Patiri Kitima avuga ko kw’isi abantu nk’abo bahari, ko rero dutegerezwa gufashanya nk’abanya muryango mu guhindura izo ngeso, kandi tugatanga inkuru iyo hari ikintu nk’iki kibaye. Avuga ko uburyo bwo gutanga inkuru muri Ekleziya butomoye, kuva hasi gushika hejuru ku Nama nkuru y’abepiskopi, abantu b’abahinga mu gutorera inyishu ibibazo nk’ivyo.	https://www.bbc.com/gahuza/articles/c251d1gyr14o
religion	Burundi: Abasenyeri gatolika bavuga ko utunenge mu matora bakibaza niba ivyayavuyemwo vyizigirwa	"Inama nkuru y'Abepiskopi b'I Burundi (CECAB) ivuga ko amatora aheruka yo ku wa 20 z'uku kwa gatanu yaranzwe n'utungenge twinshi twatumye ivyayavuyemwo bibaza niba ari ivyo kwizigira. Mw'itangazo baraye basohoye kuri uyu wa 26/5, abepiskopi 'i Burundi bamenyesha ko barungitse indorerezi 2,716 mu makomine yose, zigashobora kuja ku tuzu tw'amatora batoye. Evariste Ndayishimiye niwe yatangajwe ku vy'agateganyo n'umurwi CENI ujejwe amatora ko yatsinze ayo matora n'amajwi 68%, Agathon Rwasa akaza ubwa kabiri n'amajwi 24%. Umugambwe CNL wa Agathon Rwasa be nawe ubwiwe, ntibemera ivyayavuyemwo. Uwutemera ivyatangajwe na CENI afise umunsi ntarengwa w'uyu munsi ku wa gatatu ngo yiture sentare ijejwe kwubahiriza ibwirizwashingiro. Mw'iryo tangazo, abasenyeri bavuga ko muri rusangi amatora yabaye mw'ituze, ariko y'uko hari utunenge twinshi dushingiye kw'ihonyangwa ry'ubwigenge, ukudafata kumwe abitoza n'abatora. Utunenge abo basenyeri bashira ahabona twashoboye kubonwa n'izo ndorerezi zabo aho zashoboye gushika ni utu: ""Igitsure catewe bamwe mu baserukiye abitoza ngo batere igikumu ku mpapuro z'ivyegeranyo vy'ivyavuye mu matora imbere y'uko baharura""; ""Amasandugu amwe amwe yashizwemo amakarata y'amajwi arenze (bourrage des urnes)""; ""Abatoreye abantu bapfuye be n'impunzi""; ""Abantu wasanga bafise amakete yo gutorera abandi menshi, ivyo navyo bitemewe"". ""Mu tuzu tw'amatora tumwe tumwe hari abantu batoye incuro zirenga imwe"". ""Hari abaserukiye abitoza be n'indorerezi birukanywe mu guharura amajwi"". ""Hari bamwe mu batora bakorewe iterabwoba baterwa n'igitsure na bamwe mu bategetsi banabaherekeza no mu bwiherero"". ""Abantu batemewe n'amategeko biyadukiza bakinjira mu bibanza vyo guharuriramwo amajwi"". ""Gutora mw'ibanga bitubahirijwe"". ""Bamwe mu bahagarikizi baratswe impapuro zibaha uburenganzira bwo guhagararira amatora banakwa n'amaterefone yabo"". Abo basenyeri gatorika mu Burundi babona ko utwo tunenge dutuma bibaza niba ivyari vyitezwe gutangazwa vyizigirwa. Babona kandi ko hari abariko barahohotera canke bashaka guturubika ababanyi babo inyuma y'aya matora, babahora ko badasangiye ivyiyumviro, bagasaba abategetsi guhana abo bantu. Bati: ""Mu gihe amategeko yemera ko haba abahiganwa benshi, buri munyagihugu yari afise uburenganzira bwo kwerekana uwo yipfuza gushigikira"". Abo basenyeri basaba ko uwumva ko yarenganijwe yokwirinda gukoresha imigumuko, agaca mu nziza y'ubutungane kugira ngo atunganirizwe. Mu matora atatu yabaye kuwa gatatu uheze, ihiganwa ryari rikomeye ryari hagati y'umugambwe CNDD-FDD uri ku butegetsi hamwe na CNL utavuga rumwe nawo. Imigambwe imwe n'abandi bitoje ku giti cabo ku mwanya w'umukuru w'igihugu baremeye ivyavuye mu matora n'ubwo banenze utunenge tumwe tumwe twibonekeje. Hagati aho, umugambwe CNL uvuga ko amatora yabayemwo ubusuma, ukavuga ko washoboye kwegeranya ivyegeranyo vy'amatora vyerekana ko ari wo wayatsinze. Domitien Ndayizeye witoza ashizwe imbere n'urunani Kira Burundi, yabwiye BBC utunenge yabonye twabaye mu matora, ariko avuga ko ""igihe uwatowe azoba amaze kwemezwa na CENI ubwa nyuma nta kizomubuza gutwara Uburundi"". Umugwi CENI ujejwe gutegura amatora wowo wemeza ko amatora yagenze neza. Sentare ijejwe kwubahiriza ibwirizwashingiro utegerezwa kumenyesha ibiharuro ntabanduka vyayavuyemwo ku wa 04 z'ukwa gatandatu."	https://www.bbc.com/gahuza/amakuru-52817949
sports	Ayavugwa mu mupira w'amaguru i Bulaya ku wa 09.07.2019: Griezmann, Pogba, James, Icardi, Sane, Bakayoko, Gomez	Atletico Madrid yatanguye umugambi w'uguhana umusatirizi w'umufaransa, Antoine Griezmann w'imyaka 28 yitezwe kwimukira muri Barcelona ku giciro c'imiliyoni 107.5 z'amapawundi . (Guardian) Real Madrid iriko iraraba nimba yogurisha umunyakolombiya, James Rodriguez w'imyaka 27 kugira ngo irabe ko yokwegeranya amahera ashika imiliyoni 150 z'amapawundi ikeneye kugira ngo igure umukinyi wo hagati wa Manchester United Paul Pogba w'imyaka 26. (Mail) Napoli iripfuza kugura uyo mukinyi James Rodriguez wa Real Madrid, hamwe n'umusatirizi wa Inter Milan, umunya Argentine Mauro Icardi w'imyaka 26. (Goal.com) Bayern Munich yiteze ko mu ndwi iza, umukinyi wo ku ruhande w'umudagi, Leroy Sane w'imyaka 23 azofata ingingo yo kuva muri Manchester City akijira muri uwo murwi.  (Mail) Umurwi Fenerbahce wo muri Turukiya uriteguye kugura umukinyi w'umudagi Mesut Ozil w'imyaka 30 asanzwe akinira Arsenal. (Fanatik) Arsenal, Manchester United na Paris St-Germain baripfuza kugura umukinyi wo hagati w'umufaransa, Tiemoue Bakayoko w'imyaka 24, asanzwe akinira Chelsea. (RMC Sport) West Ham baripfuza gutanga amahera angana n'imiliyoni 43.5 z'amapawundi kuri Maxi Gomez w'imyaka 22 kugira basumvye Valencia mu ntumbero yo kugura uyo musatirizi wa Celta Vigo na Uruguay . (Evening Standard) Umusatirizi wa Manchester United  Romelu Lukaku w'imyaka 26 arizeye ko azoba yamaze kwinjira muri Inter Milan mu gihe uwo murwi uzoba uhura na Man United kw'igenekerezo rya 20 uku kwezi kw'indwi . (Mirror) Aston Villa yatanze amahera angana n'imiliyoni indwi z'amapawundi kugira ngo irabe ko yogura umunyegori wa Burnley, umwongereza Tom Heaton w'imyaka 33. (Sun) Arsenal iri mu gushika ku masezerano y'ukugura umukinyi w'inyuma wa Saint-Etienne William Saliba, bikaba vyitezwe ko izotanga imiliyoni 25 z'amapawundi kugira ngo ishobore kuronka uyo mukinyi w'umufaransa w'imyaka 18. (Evening Standard) Umukinyi w'inyuma ku ruhande rw'ibubamfu mu murwi Liverpool, umunya Espanye Alberto Moreno w'imyaka 27, ari mu kwimukira muri Villarreal. (ESPN) Liverpool yafashe ikibazo c'ukugumya umusatirizi w'umudagi Divock Origi nk'icihutirwa. Mu gihe uyo mukinyi w'imyaka 24 asigaje umwaka umwe mu masezerano afitaniye na Liverpool, yahawe ayandi masezerano y'igihe kirekire. (Star) Manchester City iri hafi gushira umukono ku masezerano n'umukinyi w'umwongereza akina hagati muri West Brom, Morgan Rogers w'imyaka 17. (Mail) Everton iriteguye gutanga imiliyoi 35 z'amapawundi kugira ishobore kugura umukinyi Malcom asanzwe akinira Barcelone, ni mu gihe na Arsenal nayo nyene isanzwe iriko iraraba ko yogura uyo mukinyi w'umunyabrezili w'imyaka 23. (RMC Sport) Watford iripfuza kugura umukinyi wo ku ruhande, umufaransa Allan Saint-Maximin w'imyaka 22 asanzwe akinira umurwi Nice, ku miliyoni 25 y'amapawundi. (Sky Sports) Aston Villa iripfuza ko yogumana vy'intizo umukinyi w'inyuma  wa Manchester United, Axel Tuanzebe w'imyaka 21, yari amaze umwaka wose w'inkino akinira Aston Villa. (Telegraph) Umukinyi w'umunya Espanye Ander Herrera  w'imyaka 29 ubu yinjiye muri  Paris St-Germain  avuga ko yavuze muri Manchester United yahora akinira kubera habaye ukutumvikana ku kibanza yahora ahabwa. (Express)	https://www.bbc.com/gahuza/imikino-48921746
health	Madagascar: Abantu 'barya ivu rivanze n'icamwa c'ishamba' kubera uruzuba	"Itororokanirizo ry'amakuru rya AFP rivuga ko abantu bo mu bumanuko bwa Madagascar bariko bararya ivu rivanze n'icamwa co mw'ishamba (cizwi nka tamarind) mu kwivuna inzara, mu gihe uruzuba rwononye ibiterwa mbumbarugo muri ako karere. AFP isubiramwo amajambo y'umurimyi Doday Fandilava Noelisona agira iti: ""Turyita ivu [igitaka mu Kinyarwanda] ry'ubukiriro kuko rifasha mu kumira ico camwa ca 'Tamarind' kirura, mu kwivuna inzara."" ""Muri iyi minsi ntiturondera imfungurwa zo kutubeshaho, ahubwo turondera uburyo bwo kuzuza umushishito ugaragara [urimo ubusa]."" 'Cactus', ibindi vyamwa vyo mw'ishamba abantu bari basanzwe bikorako, na vyo vyarumye kubera ibura ry'imvura. AFP irasubiramwo amajambo y'uwundi murimyi, Avianay Idamy, yavuze ko yatanguye kudandaza amakara kugira aronke amahera akwiye yotuma umuryango wiwe ushobora kurya umutsima rimwe ku munsi. Ishami rya ONU rijejwe imfungurwa kw'isi (PAM/WFP) rivuga ko abantu umuliyoni n'igice  bo mu karere ko mu bumanuko bwa Madagascar bakeneye imfashanyo y'ibifungurwa vyihuta. Si ubwa mbere ako karere gaterwa n'uruzuba nk'urwo. Mu 2016, ONU yamenyesheje ko abantu bababa umuliyoni n'igice bo mu bumanuko bwa Madagascar bageramiwe na kigoyi kubera uruzuba rwinshi rwatewe n'ihindagurika ry'ibihe hamwe n'iciswe 'El Nino'. ONU ikaba yavuze ko umwimbu w'ibigori wagabanutse ku bice mirongo umunani kw'ijana muri uwo mwaka, ibindi biterwa mbumbarugo birimwo nk'imyumbati bikaba bitapfa kuboneka. Icegeranyo ca ONU cagira kiti: ""Abantu bariko barikora ku mbuto, kugurisha ivyo batunze hamwe n'ibikoresho bakoresha mu burimyi eka mbere n'ibiribwa vyo mw'ishamba."""	https://www.bbc.com/gahuza/amakuru-55183828
religion	"Papa Francis: Gatolika yakoze amakosa mu ""gucinyiza imico y'abandi"""	"Umwungere wa Elkeziya Gatolika, Papa Francis, yavuze ko iryo shengero ryakoze amakosa mu gushimikira ku muco umwe gusa, rimwe na rimwe hakanakoreshwa inguvu mu gushika ku mugambi waryo Papa yavuze yuko ivyo vyahombeje Ishengero ubutunzi butandukanye bwo mu mico n'imigenzo myinshi. Yavuze yuko inyigisho z'ishengero zerekanye yuko hakwiye kwubahirizwa ""inkomoko y'umuco n'akaranga vya buri muntu."" Ivyo Papa Francis yabivugiye mu mubonano rusangi uba buri wa gatati i Vaticano. Abivuze mu gihe hari umwidogo ku mugabane wa Amerika y'ubumanuko ku vyagizwe igihe Espagne yigarurira ico gice c'isi ikanashira mu bukoroni ba kavukire baho. Kuwa kabiri umukuru w'igisagara ca Mexico mu gihugu ca Mexique yavuze yuko igishusho c'umugore kavukire kizosubirira ica Christopher Columbus (afatwa nk'uwatoye aho umugabane wa Amerika uri) muri kimwe mu bice bikomeye vy'uwo muji."	https://www.bbc.com/gahuza/amakuru-58900426
business	"Yegereyegere ""Kwa Siyoni"": Abajejwe iryo soko ntibavuga rumwe n'abarikoreramwo"	"Abadandariza mw'isoko rya Bujumbura City Market rizwi nko kwa Siyoni barahagaritse ibikorwa vyabo kuva kuri uyu wa kabiri biyamiriza iduzwa ry'amahera yo kuriha ibibanza bakoreramwo  gushika ku ncuro zibiri. Ariko abajejwe iryo soko, bavuga yuko ukwo kuduza ibiciro kwari gukenewe uravye ibihe tugezemwo n'uburyo bwakoreshejwe mu kuvugurura isoko. Umupfasoni umwe muri abo badandaza bavuganye na BBC atashimye kwivuga izina, avuga ko bandikiwe amakete abamenyesha ko kuva itariki 10 z'ukwezi kwa mbere 2022 amahera bahora bariha yadugijwe incuro zibiri. Agira ati: ""Batumenyesheje ko kubera ibikorwa vyakozwe muri iryo soko, ko kuva mu kwezi kwa mbere amahera twahora turiha azohinduka. Akarorero abahora bariha ibihumbi 400 ku kwezi bazoriha ibihumbi 750, abahora bariha na bo 188.800 bakazoriha 312.000. Urumva ko bagwijije incuro zibiri zirenga."" Ivyo bikorwa bivugwa vyakozwe ngo ni nko kwubaka ahahagarara imiduga, gusiga isima hasi hamwe n'amabombo (robine) azana amazi mu ntumbero yo kwikingira ikiza Covid-19. Abadandariza muri  iyo soko bavuga ko batanka ko ibiciro vyoduga, ariko bagasaba ko habanza kuba inama n'ingingo. BBC yashoboye kuvugana n'uburongozi bw'iryo soko, uwitwa Joseph Dukundane atubwira yuko baravye igihe cari kihaciye amahera ataduzwa kandi ibintu vyarazimvye, hamwe n'ibikorwa vyo kuvugurura isoko baranguye, ngo ukwo kuduza ibiciro kwari gukenewe: Kanda ngaha wumve ico kiganiro."	https://www.bbc.com/gahuza/amakuru-60143521
politics	Abo umurongo ukaze mu bibanza bikomeye muri reta y'aba Taliban	"Aba Taliban batangaje abagize reta mfatakibanza muri Afghanistan, baca banamenyesha ko ico gihugu kigiye kugengwa n'amategeko ya Islam. Iyo reta, igizwe n'abagabo gusa, irimwo abakuru bakuru mu ndongozi z'aba-Taliban bamwe bazwi cane mu bitero ku ngabo z'abanyamerika mu myaka 20 iheze. Reta izoba irongowe na Mullah Mohammad Hassan Akhund, umwe mu bashinze uwo muhari, nawe asanzwe ari ku rutonde rw'abatemerwa n'ishirahamwe mpuzamakungu ONU. Umushikiranganji w'intwaro yo hagati mu gihugu azoba umugabo atinyitse cane aronderwa na FBI arongoye umugwi w'abagwanyi ba Haqqani. Aba Taliban bigaruriye igihugu nka cose mu ndwi zitatu ziheze, birukanye abari batowe n'abanyagihugu. Itangazwa ry'abagize reta n'intambwe ikomeye igana ku butegetsi bw'aba Taliban.  Ubwo butegetsi buzohangana n'ibibazo bikomeye , hadasigaye inyuma ico gukomeza no guha amaragamo ubutunzi bw'ico gihugu hamwe no kwemerwa mu makungu. Kare aba-Taliban bari bavuze ko bashaka gushinga reta irimwo impande zose . Ariko abashikiranganji bose batangajwe ku wa kabiri basanzwe ari indongozi zizwi z'aba-Taliban , kandi nta mugore n'umwe arimwo. Reta Zunze ubumwe za Amerika zivuga ko ''zifise  impungenge"" inyuma y'aho aba Taliban bashiriye ahabona abagize reta yabo y'abashikiranganji b'abagabo gusa kandi irimwo abantu bafitaniye isano n'ibitero ku ngabo z'Abanyamerika. Ubushikirangani bw'imigenderanire bwa Amerika buvga ko buriko burihweza iryo tangazo ryo ku wa kabiri. Umukenguzamateka wa Amerika Lindsey Graham yavuze ko iyo reta mfatakibanza ari umurongo ""w'abamenanzugi hamwe  n'abanyamacuniro"". N'umwe  mu bakuru b'aba Republicans yiyamirije ingingo bavuga ko ""itiyumviriwe neza""  yo kuva muri Afghanistan yafashwe na prezida w'umu Democrat Joe Biden. Mw'itangazo ku wa kabiri, ubushikiranganji bw'imigenderanire (State Department) bwavuze buti: ""Twabonye ko urutonde rw'amazina yatangajwe rugizwe gusa n'abasanzwe ari abanywanyi b'aba Taliban canke abo bakorana kandi ata mugore arimwo. ""Turatewe impungenge kandi na  kahise ka bamwe bamwe muri bo."" Ribandanya rivuga ko ''Amerika izofatira aba-Taliban ku vyo bakora, atari ku majambo."" Itangazo rivuga ko Amerika ""Izofatira aba-Taliban  ku vyo biyemeje"" vyo gutanga inzira itekanye ku banyamahanga n'abanya-Afghanistan bafise ivyangombwa vyo kugira ingendo, harimwo no ''kwemerera indege ubu ziteguriye kuva muri Afghanistan"". Ribandanya rivuga riti: ''Twibukije kandi ko twiteze ko aba-Taliban bazokora ibishoboka kugira ubutaka bwa Afghanistan ntibukoreshwe mu kubangamira ibindi bihugu"". ''Isi iriko ibirabira hafi.""  Itangazo ryitirirwa indongozi kizigenza y'aba-Taliban Mawlawi Hibatullah Akhundzada ryabwiye reta gushira mu ngiro itegeko rya Sharia. Iryo tangazo ryasohotse mu rurimi rw'icongereza rivuga  ko aba-Taliban ""bashaka imigenderanire ikomeye kandi imeze neza n'ababanyi n'ibindi bihugu ishingiye ku kwubahana no kuvugana"" - ariko harimwo kugabisha ko bazokwubahiriza amategeko n'amasezerano  mpuzamakungu ""adateye kubiri n'itegeko rya Islam n'ayandi mateka y'igihugu"". Hibatullah Akhundzada ntarigera aboneka ahagaragara. Ubu nibwo butumwa bwa mbere buvuye kuri we bugiye ahabona kuva aba-Taliban bigaruriye ubutegetsi mu kwezi guheze. Hassan Akhund, umushikiranganji wa mbere mushasha w'imfatakibanza , yarabaye umushikiranganji w'imigenderanire kuva mu 1996 gushika mu 2001, igihe uwo mugwi wari ku butegetsi. Azwi cane cane mu burongozi bw'idini muri uwo mugwi kurusha mu ruhande rwa gisirikare. Igenwa ryiwe ribonwa nko guheberanira, inyuma y'ivyavuzwe ko hoba harabaye gusubiranamwo hagati y'indongozi z'aba-Taliban z'umurongo woroshe na bagenzi babo b'umurongo ukaze. Umuvugizi w'aba Taliban, Zabihullah Mujahid, yagize ati:""Turazi ko abanyagihugu bari barindiranye igishika reta nshasha. Turishuye ku cipfuzo c'abo."" Sarajuddin Haqqani, umushikiranganji mushasha w'intwaro yo hagati mu gihugu, ni we arongoye umugwi w'abagwanyi uzwi kw'izina rya Haqqani ufitaniye ubucuti n'aba Taliban, ukaba ari na wo uri inyuma y'ibitero vyahitanye abantu benshi muri ico gihugu cari kimaze imyaka 20 mu ntambara. Bitandukanye n'aba Taliban, umuhari wa Haqqani wose wiswe umuhari w'iterabwoba ukorera mu mahanga na Reta zunze Ubumwe za Amerika. Abandi bagenywe harimwo Mullah Yaqoob nk'umushikiranganji wo kwivuna abansi, Amir Khan Muttaqi, uwo imigenderanire n'amakungu hamwe n'abari mu bashinzwe umuhari w'aba Taliban Mullah Abdul Ghani Baradar na Mullah Abdul Salam Hanafi nk'ivyegera. Yaqoob n'umuhungu w'uwashinze uwo muhari akaba yaranabaye umuyobozi wawo wo mu rwego rwo hejuru Mullah Omar. Baradar yigeze gutwara ibiro vy'uwo muhari bijejwe politike, anahagararira ishirwa ry'umukono ku masezerano yo kuva muri ico gihugu na Amerika. Abajijwe impamvu ata mupfasoni n'umwe arimwo, Ahmadullah Wasiq, wo mu mugwi ujejwe imico mu ba Taliban, yabwiye umumenyeshamakuru wa BBC Secunder Kemani ko abagize reta bose bataragenwa."	https://www.bbc.com/gahuza/amakuru-58480583
sports	Guardiola ati 'Lionel Messi azorangiriza umwuga wiwe muri Barcelona'	"Pep Guardiola arahakana amakuru avuga ko  Lionel Messi ashobora kumuhamyva muri Manchester City, akavuga ko yizeye neza y'uko uyo mukinyi azorangiriza umwuga wiwe muri Barcelona. Imyaka yose y'umwuga wiwe, Messi, ubu afise myaka 32, ayimaze muri Barcelona, ariko mu masezerano afitaniye nayo hakaba harimwo ikigabane kimuha uburenganzira bwo kuja ahandi mu ci riza. Guardiola yaramenyereje Messi i Camp Nou hagati ya 2008 na 2012, aho yatwaye ibikombe bitatu vy'ihiganwa ry'umupira w'amaguru  rya Espanye, La Liga, hamwe n'ibikombe bibiri vy'ihiganwa rya Bulaya rihuza imirwi yabaye iya mbere iwabo, Ligue des Champions. Guardiola ati: ""Jewe ndipfuza ko yoguma hariya [muri Barça]"". Uyo mumenyereza wa Man City yavuye muri Barcelona asize ayifashije gutsindira ibikombe 14 mu myaka y'inkino ine, aca aja kumenyereza umurwi Bayern Munich wo mu Budagi. Yagiye mu Budagi gutsindira ibikombe bitatu vy'ihiganwa ry' Ubudagi, Bundesliga, mu myaka itatu ikurikirana. Mu Bwongereza, myaka itatu amaze amenyereza Man City amaze gutsidindira Premier League incuro zibiri zikurikirana, 2017/2018 hamwe na 2018/2019, n'aho muri uno mwaka ibintu bitifashe neza kuko Liverpool ifise ikibanza ca mbere muri iryo higanwa iyisumvya amanota 22 mu gihe hasigaye ingiko 13 gusa. Messi, umukinyi amaze gutsindira umupira w'inzahabu incuro zitandatu, ibikombe 10 vya La Liga hamwe n'ibikombe bine vya Ligue des Champions, afise amasezerano azorangira mu 2021 muri Barcelona. Hagati aho, aherutse gushikiriza amajambo atari meza ku wujejwe ukwinonora imitsi muri Barcelona, Eric Abidal, inyuma y'aho uyu Mufaransa yagirije abakinyi ko ata shaka berekanye igihe bamenyerezwa na Ernesto Valverde aherutse kwirukanwa. Mw'ihiganwa rya Espanye, La Liga, Barcelona iza mu kibanza ca kabiri inyuma ya Real Madrid iyisumva amanota atatu. Mu gihe hari abibaza ko Guardiola ashobora kuboneraho akarondera Messi kubera icuka kibi hagati yiwe na Abidal, uyo mumenyereza wa Man City ntaco bimubwiye. Abidal na Messi bompi barabaye abakinyi biwe. Avuga ati: ""Jewe sinkunda kuvuga ivyerekeye abakinyi b'iyindi mirwi"". ""Ndibaza ko azorangiriza umwuga wiwe muri Barcelona"". Lionel Messi yashitse muri Barcelona afise imyaka 13, ni ukuvuga mu 2000, aho yatanguriye gukira umupira w'amaguru mu bana batarenza imyaka 14. Yagiye atera imbere mu buryo bw'agatangaza, aho yaduga akaja muri Barça C, hanyuma muri Barça B, gushika mu murwi mukuru, ivyo bikaba vyabaye mu gihe gito cane kitari bwabeho. Mu kw'icenda guheze, uyu mukinyi w'igitangaza aherutse gutsindira agashimwe k'umukinyi wa mbere wa FIFA mu mwaka wa 2019,  ku ncuro ya gatandatu, imbere ya Christiano Ronaldo wa Juventus na Virgil van Dijk wa Liverpool."	https://www.bbc.com/gahuza/amakuru-51425364
business	Abaguzi b'ibinyobwa vya Brarudi mu Burundi basaba guhumurizwa	"Nyuma y'aho leta ivugiye ko atacatitutse mu buryo ishirahamwe Brarudi rihingura ibinyobwa vyaryo, ababifata amakenga ntarahera kuko akanovera katakiri kakandi. Ikigo ca leta y'u Burundi kijejwe kugenzura ubuziranenge bw'ibidandazwa, BBN giheruka kumenyesha ko naho akanovera k'ibinyobwa vya Brarudi koba katakiri nka mbere, ngo ntacatitutse ku buryo bihingurwa. Ariko abafata ivyo binyobwa ntibashize amakenga, imyidogo ikaba ikiri ya yindi mu gihe bobo bafashe ivyo binyobwa bumva neza ko ""bitakiryoshe"" nka mbere. Haca rero haza umwitwarariko wo kumenya niba ivyo binyobwa bisa n'ivyahindutse ata ngaruka vyobagirako naho leta isa n'iyihumuriza. Umukuru w'ishirahamwe ry'abaguzi mu Burundi, Pierre Nduwayo, yabwiye BBC ko vyumvikanye ko ivyo binyobwa bifise icahindutse. Yagize ati: ""Biboneka mu nzoga, twaratanguye kuvyumva cane cane nko muri za Royale (Amstel), hamwe n'amafana. ""Ivyo n'imbere y'uko umushikiranganji abishikiriza imyidogo y'abaguzi twari tumaze kuyumva. Kandi na twebwe ubisomye urumva ko akanovera kahahora gasa n'akahindutse."" Bwana Nduwayo yabandanije avuga ko Brarudi mu bisanzwe yahora inyaruka mu gushikiriza ibijanye n'ibinyobwa vyayo ariko ko ubu ataco iravuga. Yagize ati: ""Brarudi twari dusazanzwe tuzi ko ari ishirahmwe rikunda kuza riramenyesha ibintu vyabo aho bihagaze n'ubwo hoba hari ingorane bakazishikiriza. ""Ariko kuva iyo myidogo itanguye bari mu gacerere ntangere, ni naco gituma twovuga duti ahubwo nibave muri ako gacerere  bashikirize nabo kuri ayo magenga abaguzi boba bafise..."" Uwo aserukiye abaguzi yabandanije avuga ko naho leta ivuga ko ata ngorane zihara, akanovera gafise akamaro kanini mu gutuma abaguzi bahurumbira ikidandazwa ico ari co cose. Rero ngo naho boba bababwira ko ata ngorane kandi bumva ako kanovera karahindutse, ntibibuza ko bagira amakenga."	https://www.bbc.com/gahuza/amakuru-50397519
sports	Ayavugwa mu mupira w'amaguru kuri uyu wa Mungu: Zidane, Ancelotti, Messi, Pogba, Holgate, Koulibaly	Umumenyereza wa Real Madrid Zinedine Zidane yabwiye abakinyi biwe ko azova muri uyu murwi mu mpera z'ihiganwa ry'uwu mwaka. (Goal) Umumenyereza wa Everton Carlo Ancelotti n'uwahoze amenyereza Juventus Massimiliano Allegri ni bamwe mu bariko barihwezwa ko bosubirira Zidane mu gihe yova muri uyu murwi. (Sunday Mirror) Manchester City yabwiwe ko ishobora kugura umusatirizi wa Barcelona  umunya Argentina Lionel Messi w'imyaa 33, mu gihe yokwemera kumuhemba ibihumbi 500 vy'ama pawundi ku ndwi ata makori arimwo, ni ukuvuga ibihumbi birenga 700 vy'amadorari y'abanyamerika. (Sun on Sunday) Manchester United irashaka ko umukinyi wo hagati umufaransa Paul Pogba w'imyaka 28 asinya ayandi masezerano ariko ikagira ubwoba ku mushahara umuserukizi wiwe Mino Raiola, ariko aramuronderera. (Sunday Mirror) Everton iriteguye kugurisha umukinyi w'inyuma w'umwongereza Mason Holgate w'imyaka 24 kugira ngo ishobore kwegeranya amafaranga yo kugura umukinyi w'inyuma w'umunya Senegal Kalidou Koulibaly w'imyaka  29 asanzwe akina muri Napoli. (Football Insider) Umukinyi w'imbere wa Lyon umunya Hollande Memphis Depay w'imyaka 27 ari hafi yo kwinjira muri  Barcelona. (L'Equipe - in French) Umusatirizi wa Pologne Robert Lewandowski w'imyaka 32 ariko akurikiranirwa hafi na Paris St-Germain kugira ngo imucakire mu gihe yofata ingingo yo kuva muri  Bayern Munich. (L'Equipe - in French) Liverpool nta mugambi ifise wo kugura umukinyi w'inyuma, umunya Turukiya Ozan Kabak ngo imugumane burundu mu ci riza. Uyu mukinyi w'imyaka 21 yagiye muri uyu murwi mu kwa kabiri uno mwaka ku ntizo avuye muri  Schalke. (Sun on Sunday) Arsenal ifise icizere ko ishobora gutsinda  Manchester City, mu rugamba rwo kurondera umwongereza akina ku ruhande rw'inyuma i bubamfu, Ryan Bertrand w'imyaka 31, yiteze kuva muri Southampton mu gihe amasezerano afitaniye nayo azoba arangiye mu mpera z'ihiganwa ry'uwu mwaka. (Mail on Sunday) Newcastle iriko irakurikiranira hagufi umukinyi w'imbere wa Leeds na Pays de Galles (Wales) Tyler Roberts w'imyaka 22. (Football Insider) West Ham niyo ifise amahirwe menshi yo kuronka umunyegori wa West Brom umwongereza  Sam Johnstone w'imyaka 28 asanzwe kandi ariko aronderwa na Tottenham. (Football Insider) Mu gihe atorohewe na gato, umumenyereza wa Barcelona Ronald Koeman yabonanye n'umukuru w'uyu murwi Joan Laporta, akavuga ko bazosubira kubonana mu mpera z'ihiganwa ry'uwu mwaka.  (Goal) Villarreal irafise amahirwe yo kugura umukinyi w'inyuma wa Barcelona umunya Bresil Emerson w'imyaka 22 asanzwe yaratijijwe muri Real Betis. (Mundo Deportivo - in Spanish) Real Madrid iripfuza kugura umuminyi wo hagati w'umufaransa Eduardo Camavinga asanzwe akina muri Rennes, ariko Arsenal na yo nyene ikaba yipfuza uyu mukinyi w'imyaka 18. (Marca) Bayern Munich na Borussia Dortmund iriko irakurikirana umuminyi w'imbere wa  Sheffield United umwongereza yamuka muri Canada Daniel Jebbison w'imyaka 17 asanzwe akina mu murwi nserukiragihugu w'abatarenza imyaka 18.  (90 Min) Ayavugwa mu mupira w'amaguru kuri uyu wa gatandatu	https://www.bbc.com/gahuza/imikino-57132783
politics	Intambara yo muri Ukraine: Russia iriyamiriza US iyagiriza ubumenja	"Uwuserukira Uburusiya muri Reta Zunze Ubumwe za Amerika Anatoly Antonov ariyamiriza amajambo yashikirijwe n'umuvugizi wa Pentagone John Kirby aho yagirije Perezida Vladimir Putin ko akora ibikorwa vy'ubumenja mu gitero kuri Ukraine. Ku wa gatanu mw'ijoro, Kirby yahatswe gukorora amosozi igihe yabaza ingene umuntu wese ""akomeye mu mutwe"" yoshobora gusigura amabi akorwa n'Uburusiya. Yongeyeko ati: ""Sinibaza ko hari umuntu yokwishimira na gato urugero rw'ubukozi bw'ibiki n'ubugome [vya Putin]"". Mu butumwa bwiwe yacishije ku mbuga hwaniro, Antonov avuga ko amajambo ya Kirby ari ""igitutsi kandi ko adashobora kwihanganirwa"". Ati: ""Bimaze kuba umugenzo hano ko abategetsi bashikiriza amajambo ashingiye ku binyoma bitangwa n'abategetsi ba Ukraine"". Uyu muserukizi w'Uburusiya avuga kandi y'uko Amerika idashaka ko intambara yo muri Ukraine irangira. ""Ikiraje ishinga John Kirby na bagenziwe ni uko inganda za gisirikare za Amerika ziyegeraniriza amafaranga mu kwikurako ibirwanisho vyazo bishaje"". Arangiza avuga ko Kirby ""yatakaje icizere nk'umutegetsi wa Amerika, mu gukoresha ibitutsi vyo mw'ibarabara""."	https://www.bbc.com/gahuza/amakuru-61289093
health	Covax: Côte d'Ivoire na Ghana vyatanguye gutanga incanco zo gukinga Covid	"Ibihugu vya Africa vyatanguye gutera  incanco za Covid zatanzwe biciye ku rwego rwo gukora kugira incanco zisabikanywe kw'isi ata buryarya. Cote d'Ivoire ni kimwe mu bihugu vyaronkejwe izo ncanco zitangwa n'urwego rushigikiwe na ONU COVAX, aho gucanca  kwatanguye ku wa mbere. Na Ghana izotanguza isekeza ryo gucanca muri iyi ndwi. Umukuru wa Ghana, Nana Akufo-Addo kuri uyu wa mbere niwe yabaye uwa mbere mu kuronka urwo rucanco rwa coronavirus ruciye muri iyo nzira. Akufo-Addo yahimirije abanyagihugu kwiteza incanco no kwirinda abashira  amakenga kuri iyo gahunda, izotuma hasohoka incanco ibihumbi 600 za Oxford-AstraZeneca mu gihugu cose kuva ku wa kabiri. Yavuze ati: ""Ni ngombwa ko ntanga akarorero ko uru rucanco ata ngorane ruteye mu kuba uwa mbere mu kuruhabwa,kugira uwari we wese muri Ghana yumve ko atekaniwe mu kuruterwa"". Mu ntango hazobanza kuvurwa abafise amahirwe mabi menshi yo kwandura-abarenza imyaka 60 canke basanganywe izindi ndwara - hamwe n'abakozi ba nkenerwa cane, nk'abo kwa muganga, abigisha, abaporisi mbere n'abamenyeshamakuru bamwe bamwe. Ariko abagore bafise inda n'abari munsi y'imyaka 18 ntibarabwa n'iryo sekeza ryo gucandaga. Abategetsi bavuga ko badafise amakuru akwiye ku ngaruka z'urwo rucanco kuri iyo migwi y'abantu. Muri Cote d'Ivoire, isanganywe gahunda nk'iyo yo muri Ghana, ku wa mbere mu gitondo abantu bari batanguye gutonda imirongo ku bituro vyo gucandaga kugira bahabwe urucanco rwa mbere rwa AstraZeneca. Nigeria yiteze kuronka incanco zingana hafi miriyoni zine imbere y'uko iyi ndwi ihera. Professeur Gavin Yamey, yagize uruhara mu kwubaka umugambi wa Covax, yavuze ko bikenewe cane ko hatangwa incanco kw'isi yose. Ati: ""Vyari bibabaje kubona ingene ibihugu bitunze cane cane bisakumba, ""Vyari vyacitse nko kwikwegerako, gutanganwa, kandi ivyo si ukuba ari bibi gusa, ni n'akaga ku magara y'abantu."" Gahunda zo gucandaga zaratevye gutangura muri Africa, ariko uwo mugabane w'isi  hagaragaye ibitigiri bito  vy'abanduye n'abapfuye ugereranije n'ibihugu vy'i Buraya. Umugambi wa Covax wizeye gutanga incanco zingana na miliyaridi 2 ku bantu bo mu bihugu 190 mu kiringo kidashika umwaka."	https://www.bbc.com/gahuza/amakuru-56245531
business	Ibanki nkuru y’u Burundi igabisha amashirahamwe acuruza amafaranga atisunze amategeko	Umuyobozi w'igisata kijejwe kugenzura amabanki mw'ibanki nkuru y'igihugu c'u Burundi, Prosper Ngendanganya, asaba amashirahamwe acuruza amafaranga kwubahiriza amategeko yashinzwe n'ibanki nkuru y'igihugu. Ni inyuma y'umubonano hagati y'iyo banki n'amashirahamwe agura akagurisha amafaranga wabaye  ku munsi wa kane w'iyi ndwi mu ntumbero y'ukwibutsa ayo mashirahamwe amategeko mashasha n'igituma adakurikizwa. Ku wa 17 z'ukwezi kw'icenda uno mwaka, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Mw'itangazo yasohoye ejo ku wa gatanu, bwana Ngendakumana yaragabishije ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Avuga ko ishirahamwe rizofatwa ririko riragurisha ibiciro ry'ishakiye ko rizofatwa nk'umwansi w'igihugu kandi ko rizohanwa hisunzwe igatabu mpanavyaha. Ibanki nkuru y'igihugu imenyesha kandi ko urudandazwa rutemewe n'amategeko (marché noir) rw'amafaranga y'agaciro rwasubiye kwibonekeza cane cane mu gisagara ca Bujumbura. BRB ikababazwa n'uko ayo mashirahamwe adashaka gufasha mu kwerekana abo badandaza bo mu kinyegero bakora batubahiriza ibiciro biba vyashinzwe na BRB. Mu rugamba rwo kurwanya urudandazwa ruteye kubiri n'amategeko, ibanki nkuru y'igihugu yaremereye agashirukabute umuntu azoshobora kwerekana ishirahamwe canke inzu izogura canke izogurisha amafaranga y'agaciro hatisunzwe iryo tegeko rishasha, aho azoronswa ibihumbi 500 vy'amafaranga y'amarundi. Ni mu gihe uwuzokwerekana umuntu canke ishirahamwe rikora ritazwi n'ibanki nkuru y'igihugu nawe azorosnwa ibice 10 kw'ijana (10%) vy'amafaranga yose azoba afashwe. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kani amafaranga y'agaciro akena.	https://www.bbc.com/gahuza/50444936
politics	Qasem Soleimani: Abantu baje ari benshi i Baghdad mu muhango wo kumwunamira	"Isinzi ry'abantu ku murwa mukuru wa Irake, Baghdad, bitabiriye umuhango wo guherekeza umugaba w'ingabo wo muri Irani, Qasem Soleimani, yiciwe mu gitero c'indege za Amerika ku wa kane. Soelimani niwe yari kw'isonga mu gutegura ibikorwa vya gisirikare vya Irani mu karere k'uburasirazuba bwo hagati, kandi Irani yararahiye ko itegerezwa guhorera urupfu rwiwe. Ikiziga ciwe vyitezwe ko gisubizwa muri Irani kugira ashingurwe mu muji yavukiyemwo. Iryo sinzi ry'abantu i Baghadad ryari ryaje kandi kwunamira Abu Mahdi al-Muhandis, umugaba w'ingabo w'umunye Irake yatwara umugwi ushigikiwe na Irani wa Kataib Hezbollah. Uwo mugwi niwo wavuyemwo utugwi tuzwi nka Popular Mobilisation units, dufashe mu mugongo imigwi y'abarwanyi muri Iraki yiganjemwo iyishigikiwe na Irani. Abaje kwunamira abo bishwe, imbere y'uko umuhango utangura, baza barazungagiza amabendera ya Irake n'ay'imigwi y'abarwanyi baririmba bati ""urupfu kuri Amerika"". Bakoze urugendo rwakwiragiye mu mabarabara, bamwe bitwaje amasanamu ya Soleimani abandi bitwaje ay'umukuri w'ikirenga wa Irani, Ayatollah Ali Khamenei. Amakuru avuga ko ibiziga vy'abanye Irani bishwe bica bijanwa muri Irani ku mugoroba, ico gihugu kikaba cashizeko iminsi itatu yo kugandarira uwo mu jenerale yagandaguwe. Ipfubwa ryiwe rizoba kuwa kabiri mu muji yavukiyemwo wa Kerman mu ntara yo hagati muri Irani. Ariko hari abanye Irake bo banezerewe barigina mu mabarabara ya Baghdad bumvise amakuru y'urupfu rwa Soleimani. Yagirizwa kuba yarateguye ibikorwa vyo guhasha abantu bari mu myiyerekano mu mutekano yo gusaba umuzo wa demokrasi mu mezi aheze. Televiziyo ya leta ya Irake ku wa gatanu yavuze ko habaye ikindi gitero c'indege mu gihugu, amasaha 24 nyuma y'iyicwa rya Soleimani. Umwe mu basirikare ba Irake yabwiye ibiro ntaramakuru Reuters ko abantu batandatu biciwe muri ico gitero kindi, cagabwe ku rukurikirane rw'imiduga y'abarwanyi bo muri Irake mu masaha ya kare mu gindo co kuwa gatandatu. Umuvugizi w'isigirikare ca Amerika yahakanye ivy'uko boba ari bo bagize uruhara muri ico gitero kindi. Leta Zunze Ubumwe za Amerika zavuze ko zarungitse abandi basirikare ibihumbi bitatatu mu burasira zuba bwo hagati gufasha mu gihe hogira ikiba kubera igitero c'indege cagabwe."	https://www.bbc.com/gahuza/amakuru-50993018
religion	Papa Francis ati: 'Imana idukunda twese, n’aho woba uri umunyakibi ruhebwa'	"Papa Francis yahimbaje umunsi mukuru wa Noel avuga ko Imana idukunda twese - ""Ninkozi z'ibibi ruhebwa"". Yashikirije iryo jambo imbere y'abantu ibihumbi n'ibihumbi bari mu gisabisho c'ijoro rya Noel kw'isengero rikuru i Vaticano ryitiriwe Umutakatifu Petero. Ati: ""Ufise kuba  uri mu vyiyumviro bibi, ufise kuba warakoze ibi ruhebwa…ariko Imana ibandanya igukunda"". Hari bamwe babona ko yashikirije ayo majambo afatiye ku mabi yagirizwa bamwe mu barongoye Ekleziya Katolika, harimwo ibijanye n'ugufata ku nguvu, nk'uko bishikirizwa n'umumenyeshamakuru wa BBC. Mu masaha yo ku mugoroba, Papa Francis aza gusubira mw'iyo sengero y'Umutakatifu Petero i Vaticano aho nk'uko vyama aza gushikiriza isi yose ijambo rya Papa risanzwe ryitezwe. Mu bitavye iyo misa harimwo abana batowe mu bihugu, harimwo nka za Venezuela, Irak na Uganda. Umumenyeshamakuru wa BBC i Roma, Mark Lowen, avuga ko vyerekana ko Papa afise ku mutima abakatolika baharurwa mu muliyaridi 1 n'ibice bitatu kw'isi, ashimikiye cane cane ku ngorane zihanze abimukira n'abari mu ntambara kw'isi yose. Uyo mu papa w'imyaka 83 akomoka muri Argentine yavuze ati: ""Noel itwibutsa ko Imana ibandanya itwereka urukundo idufitiye, n'aho twoba turi abanyavyaha ruhebwa. Kuri jewe, ku muntu uwo ari we wese, uno munsi itubwira iti: 'Ndagukunda kandi nzokwama ndagukunda, kuko mu maso yanje uri ngirakamaro'"". Imana ntigukunda kubera wiyumvira ugakora ivyiza. Igukunda ataco irabiyeko, vyonyene gusa. Urukundo rwayo ntiruva ku kungene umeze"". Papa yanacishijemwo n'ibijanye n'amabi avugwa muri Ekleziya, hamwe n'isesagurwa ry'umutungo wa Ekleziya. Ati: ""Nimba hari ibitagenda neza mu buzima bwacu, nimba hari ibitagenda neza muri Ekleziya, n'aho hoba ibibazo bimeze gute kw'isi, ivyo ntibizotubera inyendamuvano"". Kuva mu bisagara vya Australia gushika mu mashure muri Irlande eka mbere no mu bisagara vya Amerika, Ekleziya Katolika yarahuye n'ibibazo vy'abayirongoye bagirizwa gufata ku nguvu abana kuva mu myaka mirongo iheze. Hari ibirego bikomeye n'abantu batanga ivyemezo vy'ivyo vyaha vyavuzwe cane mu matohoza abandanya akorwa. Mu biheruka, umukardinali wa Australia George Pell yarakubiswe intahe mu gahanga na sentare ko yafashe ku nguvu uduhungu tubiri two mu gisagara ca Melbourne muri Australia mu 1996. Uyo mukardinali yanahoze ajejwe ubutunzi i Vaticano - bisigura ko yaboneka nk'umutegetsi agira gatatu muri Ekleziya - niwe mutegetsi mukuru wa Ekleziya muri Australia yagirijwe ico caha. Mu ndwi iheze, Papa yarakoze impinduka zikomeye cane mu guhindura ibijanye ""n'ibanga ry'ubupapa"" ryatumye ivyo guhohotera abana vyakorwa n'abategetsi ba Ekleziya bisasirwa indava muri kahise. Imbere y'aho, Ekleziya yaragira ibanga ibijanye n'ugufata abana ku nguvu, mu vyafatwa ko kwari ukugerageza kugumiriza ibanga ababikorewe n'ababikoze. Ariko, ingingo nshasha yarakuyeho izo nzitizi zahora zibuza abantu kumenyesha ivyababayeko, canke ababibakoreye. Papa Francis agize iminsi atoroherezwa kuko hari benshi bamusaba gufata ingingo ruhasha kugira ngo arwanye ako kabi kiziziye Ekleziya muri ino myaka ya vuba."	https://www.bbc.com/gahuza/50909872
politics	USA: Inyuma y'impari abakenguzamateka bemeranije ko urubanza rwo kubogoza Trump rwogenda	"Inama nkenguzamateka ya Amerika bumvikanye ku kungene urubanza rwo kubogoza Perezida Donald Trump rugiye kubandanya inyuma y'impari zamaze amasaha 13 baterana amajambo. Abagiriza Bwana Trump bo ku ruhande rw'aba Democrates bateranye amajambo n'abamuburanira, mu gihe abo mu mugambwe w'aba Republicains biyamirije ivyasabwa ko hotumwako ibindi vyabona. Urubanza ruza kubandanya uno munsi wa gatatu aho abamwagiriza baza gushikiriza ibirego vyabo, hanyuma abamuburanira nabo bisigure hongere habazwe n'ibibazo. Bwana Trump abaye umu perezida agize gatatu asabiwe kubogozwa mu mateka ya Amerika. Yagirizwa gukoresha ububasha ahabwa n'ubutegetsi mu gukora amakosa hamwe no kuburabuza inama nshingamateka yariko imukorako amatohoza. Arahakana ivyo yagirizwa. Nk'uko bavyumvikanye mu ntahe y'icese ya mbere yabaye ejo ku wa kabiri, ikaba yagiye kurangira uno munsi ku wa gatatu, buri ruhande ruzoronka amasaha ashika 24 kugira ngo begeranye ibirego. Ico gikorwa gitegekanijwe gutangura kuri uyu wa gatatu ku muhingamo. Ivyo biheze, kumbure mu ntango z'indwi iza, abakenguzamateka bazoronswa akaryo ko kubaza ibibazo mu kiringo c'amasaha 16. Inyuma y'aho bazosubira bihweze ikibazo cerekeye gutumako ibindi vyabona. Abo mu mugambwe w'aba Democrates bipfuza kwumviriza abahoze ari abahanuzi mu biro kwa perezida bakoranye hafi cane na Bwana Trump. Aho harimwo umukuru mfatakibanza w'ibiro vya Perezida, Mick Mulvaney, hamwe n'uwahoze ari umuhanuzi muvyo umutekano, John Bolton. Hagati aho, aba Republicains nka bose ntibipfuza ko abo bantu barengutswa. Biciye mu matora aho aba Republicains ari 53 aba Democrates 47, Inama nkenguzamateka yahagaritse integuro zitatu zose z'aba Democrates zari rijanye no kurondera ingene baronka inzandiko hamwe n'ivyemezo vyerekeye urubanza rw'ibogozwa rya Trump. Abakenguzamateka baburijemwo iciyumviro c'umukuru w'abakenguzamateka b'aba Democrates, Chuck Schumer, co gutumako impapuro ziri mu biro vy'umukuru w'igihugu zerekana ivyo Trump yakoranye n'igihugu ca Ukraine. Bahagaritse kandi umugambi wo gusaba impapuro z'ivyakozwe mu bunyamabanga bwa leta hamwe no mu biro vy'umukuru w'igihugu bijejwe ikoreshwa ry'amafaranga. Abakenguzamateka b'aba Republicains kandi basubije inyuma umugambi w'aba Democrates wo kurengukisha Bwana Bolton yamenyesheje ko yari kwitaba akamo mu gihe bomutumako. Mw'ijambo ryiwe ry'ukwugurura ibikorwa, Adam Schiff, arongoye umurwi w'abashingamateka b'aba Democrates bagiriza Trump, yavuze ko Abanyamerika nka bose ""batizeye ko urubanza ruzogenda neza"". Ati: ""Ntibizeye ko inama nkenguzamateka itazohengama. Barazi ko ibizova mu rubanza vyamaze gutegurwa"". Umurwi w'abanyamategeko baburanira umukuru w'igihugu wari wasavye ko yambikwa izera bidatevye, bakavuga ko urwo rubanza ""ruhonyanga ibwirizwashingiro"". Mu gihe bariko baraterana amajambo, harageze igihe umucamanza Roberts anegura impande zompi azisaba kwibuka ko bariko babwira ""urwego rwa mbere kw'isi rufata ingingo""."	https://www.bbc.com/gahuza/51204149
business	Kuki Uburundi buza imbere mu bihugu  bikenye cane kw’isi?	Reta y’Uburundi ikwiye kuva mu majambo ikaja mu bikorwa kugira ngo ishobore kwikura mu kabaregwa ko kwitwa igihugu gikenye kurusha ibindi kw’isi, niko Faustin Ndikumana, umukuru w’ishirahamwe PARCEM, ahanura. Ibanki y’isi yose iheruka gusohora icegeranyo c’umwaka wa 2021 ku butunzi n’imibereho y’abanyagihugu gishira Uburundi mu kibanza c’inyuma, ivyatumye benshi bongera kwihweza kw’iterambere ry’Uburundi. Mu kiganiro na BBC, Ndikumana avuga ko imwe mu ngorane nyamukuru Uburundi bufise ari igiturire, akavuga ko mbere ‘ivyo kukirwanya biriko birasubira inyuma ugereranije n’uko vyari bimeze kera’. Mu gihe umukuru w’igihugu Evariste Ndayishimiye yiyemeje kurwanya igiturire, Ndikumana abona ko ubutungane kuri we ari inzitizi ikomeye. Ati: “Agerageza gute kukirwanya mu gihe ubutungane butariko burakora. Ugushaka ndavyumva, mugabo ubutungane butariko burakora, ntashobora kuvuga ngo uriko urarwanya igiturire”. Umukuru w’iri shirahamwe ryishinze gukangurira Abarundi guhindura ingendo abona ko Uburundi budashobora guterimbere mu gihe hakiri ibihushane iyo hageze gushira mu ngiro imigambi y’iterambere. Iki cegeranyo c’ibanki y’isi yose ku mwimbu rusangi mu gihugu (Produit National Brut, PIB) ku muntu mu 2021, cerekana ko Uburundi buza mu kibanza ca 195 kuri 196 aho Umurundi umwe aronka USD 240 gusa ku mwaka wose. Ndikumana avuga ko bapima ibi bisunze “umwimbu wimburwa mu gihugu kanaka kuko niwo uba werekana ubutunzi igihugu kiba gifise, hanyuma bagaca baraba abanyagihugu ingene bangana, umwimbu cimbura mu bisata bitandukanye ugaca ugabanganywa ku banyagihugu bakibamwo, baca baraba rero ico umunyegihugu umwe umwe wese yoba aronka”. “Ni nk’uko wofata urugo kanaka rurimwo umugore n’umugabo n’abana icenda nk’akarorero, ugaharura ivyo bimbura ku kwezi, amahera baronka ku kwezi, ugaca uyagabura rero na cumi na rimwe, ari ho rero uca ubona amahera umuntu umwe umwe muri urwo rugo ashobora kuronka ku kwezi”. “Urumva n’ingo zirasumbana, hariho ingo zimbura vyinshi. Amahera yinjira ari menshi. Uko muza kuyagabura muri bake, niko ukubaho neza guca kwiyongera. Iyo muyagabura muri benshi nayo ari make, ubukene buca bwiyongera”. Ku ruhande rw’Uburundi, Faustin Ndikumana abona ko Uburundi bwimbura bike ariko bugategerezwa kugaburira abantu benshi, bigatuma bwama buboneka ko bukenye. Uburundi ni igihugu kibeshejweho ahanini n’uburimyi, ibiharuro bikerekana ko 90% ari bo babeshejweho n’isuka. Icegeranyo c’ikigo ISTEEBU kijejwe kwegeranya ibiharuro giherutse gusohora icegeranyo co mu mwaka wa 2019-2020 cerekana ko abarundi 40% bashobora kumara umusi wose badafunguye. Ibi biri uku mu gihe abarongoye igihugu bavuga ko umwimbu ari wose. Mu gihe yariko ashikiriza abashingamateka n’abakenguzamateka ivyaranguwe n’ubushikiranganji butandukanye mu gice ca kabiri c’umwaka uheze hari mu kw’icumi kw’umwaka uheze nyene ari nawo iki cegeranyo cerekeye,  umushikiranganji wa mbere Alain-Guillaume Bunyoni  yavuze ko muri ico gihe honyene igihugu cari gifise amatoni menshi y’umusesekara ku mwibu w’ibigori. Ndikumana abona ko reta n’abakora ivyegeranyo nk’ibi badahuza kubera reta yoyo ikunda gukoresha imvugo ya poritike. Ati: “Wewe uri mu mabanga, bavuze uko ibintu bimeze birashobora kutakunezera kuko bica vyerekana ko umengo utariko uratunganya ibintu neza. “Imvugo ya poritike sico kimwe n’iy’abahinga, ni naco gituma turiko turasubirira n’inyuma, umunyeporitike wewe yivugira poritike aho kuraba ivyo abahinga bavuga”. Mu gusigura ingorane Uburundi bufise zituma bwama buri inyuma mu butunzi, Faustin Ndikumana afatira ku gitabo ishirahamwe ryiwe riherutse gusohora, aho ryihweza imyaka 60 Uburundi bumaze bwikukiye, n’imyaka ibiri y’ubutegetsi bwa Evariste Ndayishimiye. Muri iki gitabo, yerekana ko imigambi itegurwa ariko ko, iyo hageze kuyishira mu ngiro, “umengo hariko hakorwa ibihushane n’ivyategerezwa kuba biriko birakorwa kugira dushikire intumbero y’iterambere”. Asigura bimwe muri ibi bihushane biri muri iki gitabo, ica mbere ciyongera ku giturire avuga ko “tugomba guterimbere mu gihe tuvuga ko Uburundi bwikwiye kandi ivyegeranyo vyerekana ko ari ubwanyuma k’isi mu bihugu bitunze”. Ati: “Uwuja gukira indwara arayirata, none wewe nimba urwaye indwara, ntiwemere ko uyirwaye, wumva uzoyikira gute? Banza wemere ko ukenye”. Imvo ya kabiri ashikiriza abona ko igihugu kigomba  gutera imbere mu gihe atanzira irashe yo kugiteza imbere ihari ifatiye ku citegererezo c'uko ahandi bigenda. Ati: “Turagenda tukandika ibitabo, ngo plan national de developpement, tukandika, tugakora amanama, ngo dushaka gufata intumbero mugabo izo recommendations tugaca tubika. “Gushika ubu nta kintu na kimwe ca programme-vision usanga reta iriko irakorerako”. Ariko rero, hano ntabona ibintu kumwe na reta ufatiye ku vyo umushikiranganji wa mbere Bunyoni yabwiye abashingamateka n’abakenguzamateka mu kw’icumi kw’umwaka uheze, ari nawo urabwa n’uru rutonde rw’Ibanki y’isi yose, aho yemeza ko integuro ya reta y’igice ca kabiri yakozwe neza mbere hisunzwe uburyo buvuye hagati mu gihugu, akavuga ko ari na ko vyagenze mu gice ca mbere. Yavuze kandi ko n’ibikorwa bishika 290 vyaranguwe neza hisunzwe integuro ya reta kandi ku rugero rwa 79% ku bushikiranganji bwayiranguye ku rugero ruto, be no kuri 97% ku bushikiranganji bwavyitwayemwo neza gusumba ubundi.  Yemeza ko muri rusangi imigambi reta yari ifise yashizwe mu ngiro ku rugero rwa 88%, mu gihe mu gice ca mbere yaranguwe ku rugero rwa 81%. Hagati aho, umushikiranganji wa mbere Bunyoni yaremeje ko ubutunzi bw’igihugu muri ico gice bwagabanutse kubera ikiza karanda ca Covid-19, mbere ko hari n’ibindi bikorwa vyari bitegekanijwe bitashoboye kuranguka. Imvo ya gatatu atanga, avuga ko Uburundi budashobora gutera imbere mu gihe gutanga akazi hatisungwa ubushobozi n’ubumenyi. Ati: “Wewe uvuga ko ushaka gutera imbere gute udashira imbere incabwenge, abashoboye akazi, ubushakashatsi ngo ubushire imbere, mu nzego nyinshi ugasanga abantu bariko bahabwa amabanga badakurikiza ubushobozi, mu gihe ubu ata n’ibigo vy’ubushakashatsi bihari...none wotera imbere gute”? Ikindi gihushane yerekana, ni uko igihugu kigomba gutera imbere “mu gihe ata buryo buhari bwo kuzana amafaranga mvamakungu mu gihugu kugira afashe mukuzibira ikinogo c’amafaranga Uburundi budafise kandi yongere afashe mw’iboneka ry’amafaranga y’agaciro”. Ati: “Mbega iryo terambere uzorironka gute? Uzokoresha amarundi? N’aho worara urayafyatura, ukayarwiza muri BRB ntaco azokumarira”. PARCEM ibona ko amasoko yashobora gutuma igihugu kironka aya mafaranga asa n’ayadakora neza. Ati: “... raba n’ikawa yasubiye inyuma, icayi casubiye inyuma, igisata c’ubukerarungendo ntitugiteza imbere kugira ngo bazane amadevises, raba n’amafaranga y’agaciro yovuye mu nzahabu n’ubutare urabona ko vyanse ...none ushaka gutera imbere gute?” “Nta barwizatunga bazana imitahe mu gihugu; kwaka ingurane ntibikunda kuko usanga badashobora kwizera inzego, badashobora kuzizera ku buryo boziha ingurane y’amafaranga aboneka”. Ikindi gihushane PARCEM ibona gihagaze kw’ikoreshwa ry’amafaranga ya reta ibona ko harimwo igipfungu. Ati: “Wewe woza gutera imbere gute mu gihe n’ingene reta ikoresha amafaranga ata muco urimwo, umengo amafaranga akoreshwa mu kanywababo, amafaranga adakurikiza imigambi y’iterambere izwi, amafaranga atwarirwa mu gifuri, za cour des comptes zitayakontorora?”. Mu mwaka uheze wa 2021, Prezida Ndayishimiye yumvikanye anegura bikomeye abo mu nzego zitandukanye n'abamufasha imirimo y'igihugu abagiriza  kuba aribo batuma ibintu bitagenda neza mu gihugu. Ni mu gihe yaheruka “kuririra imbere” y’abacamanza kw'izina ry'abenegihugu, aho yavuga ko batakironka ubutungane bubereye kubera abo bacamanza bamunzwe n'ibiturire. Umukuru w’iri shirahamwe rihamagarira abantu guhindura ingendo abona ko umukuru w'igihugu afise utwigoro kandi ko n’amajambo ashikiriza atanga icizere, ariko ko abari musi yiwe batamufasha.	https://www.bbc.com/gahuza/articles/c2jn8ydl1vzo
entertainment	Slovenia: Igishusho ca Melania Trump, umugore wa perezida wa USA, caraturiwe	Igishusho c'umugore wa Perezida Trump,  Melania Trump cari gikozwe mu biti bivugwa ko caturiwe aho cari kimanitswe hafi y'aho avuka mu gihugu ca Slovenia mu Bulayi, baca baragikuraho. Brad Downey, umuhinga mu gushushanya yari yakoresheje ico gishusho, avuga ko caturiwe kw'igenekerezo rya 04 z'uku kw'indwi, umunsi Amerika ihimbaza intahe y'ukwikukira. Uyo munyamerika asanzwe aba mu gisagara ca Berlin mu Budagi yaciye asaba ko ico gishusho cari cononekaye gikurwaho ku munsi ukurikira. Igipolisi cabwiye itororokanirizo ry'amakuru Reuters ko amatohoza yatanguye. Ibiro vy'umukuru w'igihugu vya Amerika ntivyashatse kugira ico bibivuzeko. Ico gishusho cari cakozwe mu giti gishirwa hanze y'igisagara ca Sevnica aho Melania yavukiye muri Slovenia. Cerekana Melania Trump yambaye ikanzu isa n'ubururu isa n'iyo yari yambaye igihe umugabo wiwe yimikwa catumye, abantu bavuga vyinshi igihe kimanikwa mu kw'indwi 2019. Bamwe mu baba muri ico gisagara bavuze ko ico gishusho kimuteje isoni nk'umugore w'umukuru w'igihugu. Bwana Downey yabwiye Rueters ko icipfuzo ciwe ari ukumenya abasambuye ico gishusho n'ico bashaka. Kubw'iwe, ico gishusho cari gutuma haba ibiganiro ku bijanye n'icuka ca politike kiri muri Amerika, harimwo n'ikibazo nkoramutima c'abimukira. Umugore wiwe yavukiye yongera akurira muri Slovenia igihe iki gihugu cari kikiri intara y'icahoze ari Yougoslavia, mu nyuma akaba yagiye kwimukira muri Amerika mu myaka ya 1990. Ico gishusho muri Slovenia casambuye mu gihe ibishusho vy'abategetsi batandukanye ba Amerika bagize uruhara mu bucakara vyariko birabomorwa bivuye ku myiyerekano yo kwiyamiriza ivanguramoko rishingiye ku rukoba. Mu majambo yiwe aherutse gushikiriza, harimwo n'iryo yavuze ku munsi wo guhimbaza intahe y'ukwikukira, Perezida Donald Trump wa Amerika yariyamirije bikomeye abonona n'abasambura ivyo bishusho. Kuva Trump atowe nk'umukuru w'igihugu ca Leta Zunze Ubumwe za Amerika mu 2016, Sevnica cabaye igisagara cakira ingenzi nyinshi ahanini zashaka kumenya vyinshi ku mamuko ya Melania Trump n'ubuto bwiwe. Mu kwezi kw'umunani umwaka uheze, igishusho cerekana Perezida Trump carubatswe muri Slovenia, mu buseruko bw'umugwa mukuru Ljubljana, naco nyene kikaba catateye impari nk'uko vyagenze ku gishusho c'umugore wiwe. Ico gishusho capima uburebure bw'imetero umunani naco nyene caraturiwe n'abantu batamenyekanye mu kwa mbere kw'uno mwaka.	https://www.bbc.com/gahuza/amakuru-53347712
politics	Ethiopia – Tigray: Imvo n'Imvano ku ntambara hagati y'ingabo za reta n'inyeshamba (ikiganiro gisubiwemo)	Mwaramukanye amahoro mwese muteze amatwi Imvo n'Imvano yo kuri uyu wa gatandatu tariki 2 z'ukwa 10 mu 2021. Uyu munsi turabasubiriramo ikiganiro twabagejejeho ku itariki 18 z'ukwezi gushize, ikiganiro cyavugaga ku ntambara ibera muri Ethiopia. Ni ikiganiro mwateguriwe na Cyriaque Muhawenayo. Muri iki kiganiro c'uyu musi tuganira ku kibazo catangaje amakungu, mu gihe isi yose yarimaze guha amanota menshi umushikiranganji wa mbere wa Ethiopia Abiy Ahmed, akanahabwa mbere n'agashimwe k'amahoro kitiriwe Nobel, kubera ivyo yaramaze guhindura mu gihugu ciwe. Iyo nkuru nziza ntiyamaze kabiri, mu mpera z'umwaka uheze, ico gihugu cadutsemo intambara irabica biracika hagati ya reta ya Ethiopia n'abagwanyi bo mu ntara ya Tigray (Tigré). Biragoye kumenya ivyerekeye iyo ntambara kuko abayirimwo nta n'umwe yipfuza uwuhonyozayo ikirenge cane cane amashirahamwe yigenga canke abamenyeshamakuru. Intara ya Tigray iri mu buraruko bwa Ethiopia, ihana urubibe n'ibihugu vya Sudani na Eritrea, ikaba ibamwo abantu barenga imiliyoni zitanu kuri miliyoni zirenga 118 ziri muri Ethiopia. Imigenderanire hagati ya reta ya Ethiopia n'abategetsi b'intara ya Tigray yatanguye gutituka mu 2018 umushikiranganji wa mbere Abiy Ahmed ashikiriye ubutegetsi. Ico gihe uwo mutegetsi ava mu bwoko bw'aba Oromo, ari bo benshi muri Ethiopia, yashatse gukoraniriza hamwe amoko akomakomeye yo muri ico gihugu mu mugambwe wiwe  no mu butegetsi, abanye Tigray bahurikiye mu mugambwe wa TPLF (Tigray People's Liberation Front) bagize ibice 6% mu gihugu baranka, bemera kuja mu batavuga rumwe na reta, bavuga y'uko batahawe ibibanza bikwiye. Umuhari w'abanye Tigray TPLF waragize uruhara runini mu ntambara yo kugwanya ubutegetsi bw'intwaro ya gisirikare mfatakibanza y'umukazo y'aba socialiste mu 1975. Mu 1991, uwo muhari waratsinze amatora uri mu runani rwa EPRDF (Ethiopian People's Revolutionary Democratic Front). Kuva ico gihe wafashe ubutegetsi gushika mu 2018. Mu 2020, abo banye Tigray bahurikiye mu mugambwe wa TPLF baciye batangura gushaka kwiyonkora kuri Ethiopia igihe reta yafata ingingo yo kwungururiza ku rindi sango amatora yari ategekanijwe muri uyo mwaka, kubera ikiza ca Covid-19, amatora uwo muhari wo watunganije muri Tigray ugirako urayatsinda. Mu kubahana, reta yaciye igabanya cane amahera agenewe iyo ntara. Ibintu vyagiye kunyuka itariki 4 z'ukwezi kwa cumi na rimwe aho uwo muhari wa TPLF watera ikambi y'igisirikare ca reta i Mekelle utwara ibigwanisho n'ibindi bikoresho. Abategetsi ba Ethiopia baciye batangaza ko Tigray igengwa n'amategeko y'intambara banamenyesha ko batacemera ubutegetsi bw'iyo ntara, ari na ko bagiriyeko bagira ibitero kuri uwo muhari. Italiki 21 z'ukwezi kwa cumi na rimwe, Ethiopia yategetse abagwanyi ba TPLF gushira ibigwanisho hasi kandi bahite bava i Mekelle ku mugwa mukuru w'iyo ntara, hari hazungurutswe n'ingabo za reta. Inyuma y'imisi itanu, umushikiranganji wa mbere Abiy Ahmed yamenyesheje ko hagira habe igitero ca nyuma simusiga ku bagwanyi ba TPLF. Iyo ntambara imaze guhitana abantu bataramenyekana igitigiri, n'abandi ONU/UN ivuga ko bahunze boba bashika 200.000. Iryo shirahamwe kandi rivuga ko rikeneye imiliyoni 200 z'amadorari yo gufasha vyihuta abasinzikajwe n'iyo ntambara. Ariko n'izo mfashanyo ntizoroshe gushikana muri ako karere. Amerika n'Umuryango w'ubumwe bwa Buraya (EU/UE) barahamagariye impande zose kuja mu biganiro ariko reta ya Ethiopia iranana, ahubwo ihitamwo gushira umuhari wa TPLF ku rutonde rw'abitwaza iterabwoba. Abiy Ahmed anahamagarira amakungu kutisuka mu biraba igihugu ciwe. Mu mpera z'umwaka uheze, ishirahamwe ry'ubumwe bwa Afrika (AU/UA) ryararungitse intumwa zigizwe n'abahoze ari abakuru b'ibihugu Joaquim Chissano, Ellen Johnson Sirleaf na Kgalema Motlanthe, ariko ntaco bashitseko. Mu nyuma hagenywe Olusegun Obasanjo yahoze arongoye Nigeria ngo abe umuhuza, ariko umuhari wa TPLF uramwiyamiriza ko ahengamye. Reta yari yatangaje agahengwe ariko mu nyuma isugerejwe ihamagarira abanyagihugu bose guhaguruka ngo bagwanye uwo muhari. Umuhari wa TPLF warivyukiranije muri iyo ntambara impande zose zagirizwa ivyaha vyo mu ntambara, urigarurira umugwa mukuru Mekelle, uranigarurira n'ibice bimwe bimwe mu zindi ntara bihana urubibe za Amhara na Afar bagiriza gufasha reta ya Ethiopia muri iyo ntambara. None iyo ntambara izorangira gute? Ko Tigray ishaka kwiyonkora kuri Ethiopia, ntibizoteba bigashoboka? Hazotinda haba ibiganiro bihuza izo mpande zose zishamiranye? Amashirahamwe ya UA na ONU ariko aravyifatamwo gute? Ivyo ni bimwe mu bibazo tugiye kuronderera inyishu hamwe muri kino kiganiro. Muri kino kiganiro tugiye kuba hamwe na Padiri Désiré Yamuremye, umusesenguzi akaba ari i Bujumbura mu Burundi. Turi kumwe kandi na Kangolo Jacques asanzwe aba ku mugwa mukuru wa Ethiopia, Addis-Abeba. Turi kumwe kandi na Ismael Buchanan, umwigisha kuri kaminuza mu Rwanda, akaba ari n'icegera c'uwurongoye ishirahamwe riharanira iterambere ry'Abanyafrika mu Rwanda.	https://www.bbc.com/gahuza/amakuru-58771580
sports	Motsepe agiye gutwara Caf ubwo asigaye ari wenyene mw'ihiganwa	"Patrice Motsepe niwe agiye kuba umukuru w'urwego rujejwe umupira w'amaguru muri Africa (Caf)  inyuma y'aho igihano c'imyaka itanu ca Ahmad kigabanirijwe kikaja ku myaka ibiri  na sentare ijejwe amatati mu nkino (Cas) kuri uyu wa mbere. Inzira y'uwo mutunzi aharura amafaranga muri za miriyaridi Motsepe yo kuba umunya-Afrika y'Epfo wa mbere atwaye Caf ubu ni umuharuro inyuma y'aho batatu mu bo bahiganwa basokoreye mu mpera z'indwi yaraye iheze. Intambanyi ya nyuma  kugira uwo mugabo w'imyaka 59  ashikire ico kibanza ku wa gatanu yari kuba  ukugaruka kw'uwahora atwara Caf Ahmad, yari akeneye gutsinda rwose urubanza rw'ingingo yafatiwe na FIfa kugira ashobore kuja  muri ayo matora. Uwo mugabo w'imyaka 61 aturuka muri Madagascar ntiyabishitseko, n'ubwo yateye intambwe mu kuba igihano ciwe cavuyeko ibirenga ica kabiri, n'amafaranga yaciriwe kuriha akava ku bihumbi birenga 200 vy'ama dolari agashirwa ku bihumbi birenga gato 50 gusa. N'ubwo yejejwe ku bijanye n'ivyo Caf yakoranye na kompanyi yo mu Bufaransa Tactical Steel, Ahmad  yagiriwe no kurenga ku zindi ngingio zitatu za Fifa. Cas yavuze mw'itangazo iti: ''Abagize Cas mu ruhande rumwe bahaye agaciro urubanza rwungurujwe bagabanya ikiringo c'igihano cari caciriwe Ahmad gishirwa ku myaka ibiri, guhera uyu munsi, havuyemwo ico amaze kumara hagati y'itariki 19 z'ukwezi kwa 11 mu 2020 n'itariki 29 ukwezi kwa mbere mu 2021, banagabanya ihadabu."" Urwego rujejwe amatati rusanga Ahmad ata nyungu ku giti ciwe zaranze amasezerano hagati ya Caf na Tactical Steel, ikigo gikora ibikoresho vyo kwinonora imitsi, ariko amasezerano akaba yari yerekeye ko iyo kompanyi yogurisha kuri Caf imyambaro yo gukinana. Ariko yagiriwe no kuba yararenze ingingo z'akarangamutima zijanye no 'gutanga no kwakira  utuganuke canke utundi turusho', 'gukoresha nabi ubutegetsi' no 'gukoresha uburyo nk'uko bwoba ari rwawe'' Abantu batatu bagize Cas bemeje ata n'umwe avuyemwo ko hatagaragara neza inyandiko zerekeye amafaranga Ahmad yahawe ''kw'iherekanwa ritandukanye  ry'amafaraga, kwemera  guhabwa amafaranga abona, ayaciye muri banki n'utundi turusho tudaciye mu masezerano canke mu nzira zitegekanijwe'. Ariko ku bijanye no gufata ingingo niba gutunganya urugendo rw'idini rwa Umrah muri Arabia Saudite  Ahmad yararenze ingingo zijanye no gutanga utuganuke hongeyeko kwiyitirira uburyo, aho habonetse igitigiri gikenewe gusa kugira ingingo yemezwe."	https://www.bbc.com/gahuza/amakuru-56325551
health	Amahasa yavutse mu nsoro zabitswe mu bukonje imyaka 30	"N﻿a  Sam Cabral BBC News Amahasa yavutse mu ntara ya Tennessee yo muri Reta Zunze Ubumwe za Amerika avuye mu nsoro (urusoro: umwana akiri mu nda) zabitswe mu bukonje mu kiringo c’imyaka irenga 30 iheze. Bifatwa ko ari insoro za mbere zimaze igihe kirekire zikavamwo ikiremwamuntu. Zabitswe mu bukonje bungana na -128C (ni ukuvuga ubushuhe bungana na 128C musi y’ubusa) mu mazi ya nitrogen (azote) ku wa 22 Ndamukiza (4) 1992. Rachel Ridgeway, nyina w’abana bane ava i Oregon, yibarutse aya mahasa ku wa 31 Gitugutu (10) uno mwaka. Se wabo, Philip Ridgeway, avuga ko ari ibisigabwenge. Lydia Ann na Timothy Ronald Ridgeway basa n’uko ari bo baciye umuhigo, nk’uko bivugwa n’ikigo National Embryo Donation Center (NEDC), ikigo cegamiye idini kivuga ko kimaze gufasha kuvyara impinja zirenga 1.200 zivuye mu nsoro zatanzwe n’abandi. Uwari amaze guca umuhigo afashijwe n’iki kigo NEDC, Molly Gibson, yavutse mu 2020 mu nsoro zabitswe mu bukonje mu kiringo c’imyaka hafi 27. Muganga John David Gordon yabitse izi nsoro avuga ati: ""Iyi ngingo…yo kubika izi nsoro yohumuriza abibaza nimba hariho umuntu uwo ari we wese yoba yipfuza kwakira insoro bakoze inyuma y’imyaka 5, 10, 20 iheze”. ""Inyishu ikomeye cane ni ego!"" Izi nsoro z’amahasa zavuye mu mbuto zatanzwe n’umugabo n’umugore batazwi bari bubakanye, bakaba bategerezwa kuvyara hakoreshejwe ubuhinga bwa IVF (Fécondation in vitro/In vitro fertilization), ubuhinga bwo kuvyara bukorerwa hanze y’igitereko c’umugore. Umugabo yari mu myaka 50 akaba avugwa ko yahawe irigi n’umugore w’imyaka 34. Izi nsoro zabitswe mu bubiko bwa laboratoire ijejwe irondoka muri Amerika gushika mu 2007, igihe uyu muryango waziha ikigo NEDC muri Knoxville, Tennessee kugira ngo uwundi muryango uzikoreshe. Umuhinga mu bijanye n’insoro kw’ivuriro Southeastern Fertility ry’abubakanye ry’ikigo NEDC yaciye ayeyusha izi nsoro hanyuma azishira mu gitereko muri uno mwaka. Mw’itangazo, NEDC ivuga ko yizeye ko iyi nkuru ishobora “gutera intege abandi kugira ngo baronke aya mahirwe yo kwakira izi nsoro kugira ngo bashobore kuvyara”. Ni we mwana wa mbere umuryango wa Ridgeway - usanzwe ufise abandi bana bane bari hagati y’umwaka umwe n’imyaka umunani – baronse hakoreshejwe ubuhinga bwa IVF canke ku mbuto zitanzwe n’abagiraneza. Ari muhira mu muryango, Philip Ridgeway yabwiye imboneshakure CNN ati: ""Nari mfise imyaka itanu igihe Imana iha ubuzima Lydia na Timothy, kandi yabandanije kuzigama ubwo buzima kuva ico gihe”. ""Aha rero twovuga ko ari bo bana bacu bakuru, n’aho ari bo bana bacu bato”. Yongerako ati: ""Muri ibi bintu harimwo igisigabwenge”."	https://www.bbc.com/gahuza/articles/cz40vnl50p0o
health	Coronavirus: Abandura mu Bubirigi bashobora kuba nka 'tsunami'	"Umwanya n'umwanya Ububirigi bushobora kurengerwa n'ibitigiri vy'abantu bashasha bandura coronavirus, nk'uko umushikiranganji w'amagara y'abantu agabisha, mu gihe ibitigiri mu gihugu bigenda vyiyongera ku rugero ruteye ubwoba. Frank Vandenbroucke avuga ko ibitigiri vy'abandura biri hafi y'ukuba ""tsunami"" mu gihe abategetsi ""batagishoboye gukontorora ibiba mu gihugu"". Ingingo nshasha zo kugerageza kuzitira ikwirakwira ry'uwu mugera zatanguye kuja mu ngiro kuri uyu wa mbere. Ububare n'amazu y'uburiro birugaye mu kiringo c'indwi zine. Ibitigiri vy'abandura coronavirus ku mugabane wose w'Ubulayi biriko biraduga cane, ibi bikaba vyatumye ibihugu vyose vyo kuri uyu mugabane bisubira gufata ingingo zo kuzitira. Ejo ku wa Mungu, Ubutaliyano bwaraye bufashe ingingo ruhasha inyuma y'aho hibonekeje ibitigiri bitari bwaboneke vy'abandura ku munsi umwe, mu gihe ibisagara icenda bikuru bikuru mu Bufaransa navyo vyafatiwe ingingo zo kudasohoka mw'ijoro. Igihugu ca Repubulika y'aba Tcheques - igihugu gifise ibitigiri binini gusumba ibindi ku mugabane wose - kiriko kirihweza ingene cofata ingingo za guma mu rugo ku gihugu cose. Ububirigi kiri mu bihugu vyabangamiwe cane mu kiringo ca mbere ca coronavirus ku mugabane w'Ubulayi mu ntango z'uno mwaka. Muri rusangi, urugero rw'abahitanwa na covid muri ico gihugu rugira gatatu kw'isi ufatiye ku bantu 100.000, inyuma y'ibihugu vya Peru na San Marino, nk'uko vyerekanwa n'ibiharuro vya kaminuza Johns Hopkins isanzwe ikurikiranira hagufi iyi ndwara. Kuva kuri uyu wa mbere, mu ngingo nshasha zafashwe na leta mu ntumbero yo guhangana n'iki kiza karanda kigarutse gushasha, abantu bazoba bemerewe kubonana n'umuntu umwe gusa hanze y'umuhana wabo kandi abo bishobokera bagakorera muhira. Kirazira ko hagira abasubira kwitembereza kuva isaha zitandatu z'ijoro gushika isaha cumi n'imwe z'igitondo mu kiringo c'ukwezi kuri imbere kandi urudandaza rw'inzoga rukaba ruhagaritswe kuva isaha zibiri z'ijoro. Bwana Vandenbroucke avuga ko ingene ibintu bimeze ku mugwa mukuru Bruxelles hamwe no mu bumanuko bw'igihugu ""ari akaga gakomeye ku mugabane wose w'Ubulayi"". Yambwiye imboneshakure RTL ko Leta ""ifise ubutumwa bumwe gusa ku banyagihugu: ikingire, ukingire n'abakunzi bawe, kugira ngo ntiwandure"". Nk'uko bivugwa n'ikigo c'Ububirigi kijejwe amagara y'abantu, Sciensano, mu minsi indwi iheze, hibonekeje abantu bangana na 7.876 bandura buri munsi mu Bubirigi, ibi bitigiri bikaba vyaduze ku rugero rungana n'ibice 79% ugereranije n'indwi y'imbere y'aho. Ku wa kabiri, leta yatangaje abantu 12.051 banduye mu masaha 24 yonyene, igitigiri kitari bwigere kibaho muri ico gihugu kuva iki kiza karanda cadutse. Abinjijwe ibitaro kubera covid-19 nabo nyene bariyongereye cane, aho ku wa mbere igitigiri cagera ku 2485. Abategetsi bagabisha ko mu gihe ibitigiri vyobandanya vyiyongera ku rugero biriko, ibitanda 2000 Ububirigi busanzwe bufise vyo kwakira indembe bishobora kuba vyuzuye gushika hagati mu kwa cumi na rimwe. Umushikiranganji wa mbere Alexander De Croo yabwiye RTL ati: ""Ibintu ni bibi cane gusumba kure cane ingene vyari bimeze ku wa 18 z'ukwa gatatu igihe hatangura gufatwa ingingo za guma mu rugo""."	https://www.bbc.com/gahuza/amakuru-54599870
entertainment	Kim Kardashian vyatangajwe ko ata mugabo agira inyuma yo kwahukana na Ye	"Kim Kardashian ubu yongeye kuba umugore atagira umugabo inyuma y'imyaka hafi umunani yubakanye na Ye, kare yahora  azwi  ku mazina ya Kanye West. Mu ntahe yabaye ku wa gatatu ku buhinga bwa none (Virtual), uwo rurangiranwa muri reality (ibiganiro vyo kuri television  aho abantu bazwi cane berekanwa bari mu buzima bwa minsi yose canke mu mirimo runaka) yanatangaje icese kandi biciye mu mategeko ko ahevye izina  ""West"" nka rimwe mu mazina yiwe. Kardashian, yari yarasavye ko yahukana/avana n'uwo mu rapper mu mwaka uheze kugira yongere kuba uwutagira umugabo biciye mu mategeko. Ariko bompi baracafise igikorwa co kugabura ivyo batunze bongere bumvikane uwuzogumana abana. Urwo rubanza rwaciwe ku wagatatu -ruha Kardashian icitwa ""bifurcated divorce""- rusigura ko ibijanje no kuvana/kwahukana kwabo bizoba mu bice bibiri: ica  mbere co kwivanako izina rya West no kuba atagifise umugabo mu mategeko catunganye, ikigira kabiri cerekeye uwugumana abana hamwe n'ukugabura ivyo batunze. Mu nyandiko nyinshi yashizeko n'indahiro yashikirije mu kwezi kwa 12, uwo mugore  yatungiye cane mu bikoresho vyo gushariza umubiri no mu biganiro vyo ku mboneshakure yavuze ko yari ""yifuje cane"" ko ukwubakana kwiwe na Kanye West kurangira. Mu kwezi guheze yari yanditse ati: ""Nizeye ko ingingo ya sentare yo kurangiza ukwubakana kwacu izofasha Kanye kwemera ko kuba turi umugore n'umugabo bubakanye birangiye."" Ye, w'imyaka 44, atari muri iyo ntahe, yari yagwanije ku mugaragaro ukuvana na Kim aranamusaba ko yogaruka bakabandanya babana. Mu ntahe yo ku wa  gatatu, umushingwamanza wa Ye yararondeye ko Kardashian yokwemera amasezerano y'uko hagize uwundi bubakana Kim atoronka uburenganzira bwo kutamenerwa imbere ya sentare amabanga baba barayaze nk'abubakanye (marital peivilege canke privilège conjugal). Kardashian  n'umushingwamanza wiwe bavuze ko ivyo ""ataho vyari bwigere biba"" hanyuma bica birarankwa n'umucamanza. Kim na Kanye batanguye kugendana mu 2012 baca basezerana kwubakana  haheze imyaka ibiri. Ye  n'umwe muri ba rurangiranwa mu muziki mu  mudiho wa rap, zimwe mu ndirimbi ziwe zizwi cane akaba ari nka Stronger, Jesus Walks na Gold Digger. Yaranakundiwe kandi n'imideri. Kardashian  yatanguye kumenyekana mu 2007 mu kiganiro ca reality kuri television ku muryango wiwe, Keeping Up with The Kardashians, kuva ico gihe nawe aca aratanguze imideri hamwe n'ibintu bitandukanye vyo kwishariza ku mubiri."	https://www.bbc.com/gahuza/amakuru-60600149
sports	Tottenham 0-2 Chelsea: Rudiger wa Chelsea avuga ko yatyojwe kubera ari umwirabure	"Ishirahamwe ry'abakinyi b'umupira w'amaguru mu Bwongereza (PFA ) risaba leta y'ico gihugu gukora amahotoza kw'ivangura rishingiye ku rukoba ryakorewe umukinyi wa Chelsea mu rukino rw'ejo ku wa Mungu . Vyabaye ngombwa ko umuhagarikizi w'urwo rukino Anthony Taylor ahagarika urukino umwanya muto  mu gice ca kabiri inyuma y'aho umukinyi w'inyuma wa Chelsea, umwirabure Antonio Rudiger amenyeshereje ko yariko yumva abantu bamuririmbira indirimbo zamwita ko ari inguge. Tottenham ivuga ko ""izofata ingingo zikomeye zishoboka"" kandi ko  izokora amatohoza ""amatohoza akomeye"". Iyo ngendo y'ivangura rishingiye ku rukoba yagiye kwibonekeza inyuma y'aho umukinyi w'imbere wa Tottenham Son Heung-min aherewe ikarata itukura  kw'ikosa yakoreye Rudiger  n'ibigirankana. Ibintu bikaba vyayangaye inyuma y'aho hari ibintu vyatewe umunyegori wa Chelsea Kepa Arrizabalaga. Inyuma y'aho umuhagarikizi ahagarikiye urukino, hasohowe itangazo mu kibuga ryagabisha ko ""hari ingendo y'ivangura rishingiye ku rukoba ririko rirahungabanya urukino"". Iryo tangazo ryasohowe incuro zitatu zose. PFA  ivuga ko yababajwe cane n'iryo tyozwa ryisubiriza mw'ihiganwa ry'umupira w'amaguru mu Bwongereza, Premier League. PFA ivuga iti: ""Biraboneka ko abakinyi bariko bahura n'ingorane zikomeye z'ivangura rishingiye ku rukoba ririko rifata umurindi ukomeye mu Bwongereza, n'aho atari bo bonyene"". ""PFA yifatanije umubabaro n'umukinyi wese ariko ahura n'ibibazo vy'ivangura. Kw'izina ryabo, tuzobandanya urugamba rwo kurwanya ako kabi"". ""Football ni kimwe mu biranga Abongereza - hamwe n'isinzi ry'abakunzi bayo mu mpande zose z'isi, ni igikorwa cacu rero co kurwanya ako kabi ata kigongwe"". PFA isaba ""ibigo vyose vya leta"" hamwe ""n'abo bose bafise uruhara mu mupira w'amaguru"" gukorera hamwe kugira ngo bahangane, barwanye kandi barandurane n'imizi ityozwa rishingiye ku rukoba mu bibuga eka no mu bindi bisata vy'igihugu. PFA isaba kandi leta gukora amatohoza ku bijanye n'ivangura rishingiye ku rukoba mu mupira w'amaguru. Ku ruhande rwayo, Tottenham imenyesha ko izokorana na Chelsea n'abakinyi bayo kugira bihwereze hamwe ivyashikiye umukinyi wa Chelsea. Mw'itangazo uyo murwi wasohoye, uvuga uti: ""Ivangura iryo ari ryo ryose ntirishobora kwihanganirwa mu bibuga vyacu"". ""Ivyabaye tugiye kubikorerako n'ishaka rinini kandi tuzofatira ingingo ruhasha umuntu uwo ari we wese azoboneka ko yagize inyifato nk'iyo, harimwo n'ukumubuza gusubira kwinjira mu bibuga"". Rudiger avuga ko ari ibintu bibabaje kubona hari abantu bakirangwa n'ivangura rishingiye ku rukoba mu rukino rw'umupira w'amaguru. Ati: ""Ni ibiterasoni kubona mu mwaka wa 2019 hacibonekeza ivangura rishingiye ku rukoba. None ubu bujuju buzohera ryari?"" Ivyashikiye Rudiger nijoro bibaye inyuma y'umwaka umukinyi wa Manchester City, Raheem Sterling na we nyene atyojwe kubera ari umwirabure kuri ico kibuga nyene ca Chelsea mu kwa 12 2018. Ivyo vyatumye umufana wa Chelsea umwe afatirwa ingingo yo kutazigera asubira kwinjira mu kibuga""."	https://www.bbc.com/gahuza/50889815
entertainment	Pablo Escobar: hatowe amafaranga menshi yanyegejwe mu nzu y'uyu yahoze acuruza ibiyayuramutwe	"Umuhungwabo w'uwahoze ari rurangiranwa mu rucuruza rw'ibiyayuramutwe Pablo Escobar avuga ko yatoye isashe yuzuye amafaranga angana na miliyoni 18 z'amadolari yari anyegeje mu ruhome rw'imwe mu nzu za se wabo. Nicolás Escobar yabwiye ikinyamakuru co muri Colombia aho bashobora gusanga aya mafaranga mu nzu asanzwe abamwo mu gisagara ca Medellín. Avuga ko atari bwo bwa mbere atoye amafaranga mu bibanza se wabo atashaka kubonamwo umuntu, ni mu gihe uyu Escobar avugwa ko yasize anyegeje amamiliyoni menshi mu mazu yiwe. Yapfuye mu mwaka wa 1993 arashwe n'abapolisi. Igihe yagera kw'isonga ry'umwuga wiwe, Escobar yaramenyekanye ko yari umuntu agira indwi atunze kw'isi yose. Kuva apfuye, hagumye hari ibihuha i Medellín  ko Escobar yanyegeje amatungo yiwe, inyuma y'imyaka iharurwa muri mirongo arwana na leta ya Colombia yashaka kumurungika muri Leta Zunze Ubumwe za Amerika zariko ziramuhiga. Nicolás Escobar yabwiye televiziyo yo muri Colombia Red+ Noticias ko yatoye kandi n'imashini yo kwandika, amatelefone yakorana naza satellite, ikaramu y'inzahabu, kamera hamwe na firime y'amafoto atari bwogeshwe. Ati: ""Igihe cose naricara mu cumba co gufungura, nkaraba muri parikingi y'imodoka, nama mbona umugabo yinjira muri ico kibanza agaca agenda"". ""Umunuko wari muri ico kibanza wari uteye ubwoba. Umunuko wasumvya incuro ijana uwuva mu kintu capfuye"". Nicolás Escobar, yari asanzwe aba muri iyo nzu mu myaka itanu iheze, avuga ko amwe mu manoti amaze imyaka mirongo yari yaboze ku buryo atokoreshwa. Mu kiganiro, avuga ko kenshi yama aherekeza se wabo, kandi ko igihe kimwe yigeze kunyuruzwa n'abantu bariko barondera aho Escobar yari yinyegeje. Ati: "" Naraborejwe igufa mu kiringo c'amasaha indwi yose. Bamwe mu bakozi banje bakubiswe umusumenu"". Escobar yavukiye ahitwa Rionegro muri Colombia mu 1949, akaba yatanguje akarwi kacuruza ibiyayuramutwe mu gisagara ca Medellín mu myaka ya 1970. Mu myaka uru rudandazwa rwari rukomeye cane, aka karwi niko kinjije mu buryo bwa magendo hafi ibice 80% vy'urumogi rwinjijwe muri Amerika. Ubutunzi bwiwe bwamutumye ashirwa ku rutonde rwa Forbes (ikinyamakuru gitangaza amakuru y'ubutunzi) rw'abatunzi ba mbere w'isi mu kiringo c'imyaka indwi yose. Igihe Amerika isohoreye umutahe wo kumurondera, Escobar yararwanye intambara kugira ntashobore gufatwa, aho akarwi kiwe kakoze ibitero ku banyapolitike, abapolisi n'abamenyeshamakuru. Amaze gufatwa mu 1991, Escobar yapfungiwe mw'ibohero yubatswe ku ntumbero we nyene yatanze, yari yataziriwe Katederari (Cathedral), ayo yabandanije agenzura urudandaza rwiwe i Medellín. Muri rusangi, Escobar aharurwako abantu bagera ku 4000 bishwe. Ariko rero, amamuko yiwe y'umuntu yicisha bugufi yatumye amenyekana mu Banyakolombiya batari bake bari bamushigikiye kubera amafaranga menshi yabaha, mbere akaba yarafashije uturere dukenye mu gisagara ca Medellín."	https://www.bbc.com/gahuza/amakuru-54285849
business	Ubutunzi bwa Ethiopia burabangamiwe n'intambara ya Tigray	"Intambara y'imbere muri Ethiopia imaze amezi 10, imaze guhitana abantu ibihumbi n'ibihumbi, abaharurwa muri za miriyoni barata izabo abandi na bo bari mu kaga  aho bakeneye imfashanyo. Ariko ivyo si vyo vyonyene imaze kwonona ku gihugu kiza ubugira kabiri mu kubamwo abantu benshi muri Afrika - intambara imaze kwonona vyinshi no mu butunzi, bishobora gufata imyaka n'iyindi kugira bisanurwe. Ku mugwa mukuru Addis - Ababa, Tigist w'imyaka 26, atashimye ko amazina yiwe yose akoreshwa, avuga ko amafaranga akoresha ku kwezi ku kwezi ubu yigwije na kabiri kubera imvo zibiri: intambara yadutse muri Tigray mu kwezi kwa cumi  na rimwe hamwe n'ikiza ca coronavirus. Avuga ati: ""Imbere y'intambara na Covid, nakoresha birr 1.000 (nk'ama dorari 22) buri kwezi mu gusuma ivyo guteka. Ubu nkoresha birr 2.000"". ""Ubu ibintu birazimvye gusumba, terefone, impuzu, ivyo kurya."" Ibiharuro vyo kugereranya bitangwa n'inzego za reta vyerekana ko ibiciro vy'ivyankenerwa koko vyaduze  muri Ethiopia - muri rusangi mu kwezi kw'indwi vyari  ica kane hejuru y'uko vyari bimeze nk'ico gihe nyene mu mwaka uheze. Tigist akora mw'isoko-duka (supermarket) kugira ashobore gufasha umuryango. Wewe ajejwe gusuma ivyo kurya, musazawe nawe akariha inzu. Avuga kandi ko ''kuvunja idorari na vyo bitameze neza. Mu mwaka uheze, kw'idorari rimwe ($1)  waronka birr 35, ubu uronka 45."" Faisal Roble, umuhinga  ari muri Amerika yihweza ibintu n'ibindi na cane cane ivyo mu karere k'ihembe rya Afrika, avuga ko gukoresha amafaranga mu bikorwa vy'intambara bigira ""ingaruka mbi ku bushobozi bwa Ethiopia bwo gushikira ama dorari ''  bigatuma kandi urugero rwo kuvunja rutituka. Ntibizwi amafaranga yose intambara imaze gutwara uko angana ariko ikigo citwa Trading Economics kigereranya ko amafaranga aja mu vya gisirikare azoshika kuri miriyoni 502 z'ama dorari gushika mu mpera z'uyu mwaka, mu gihe zari miriyoni  460 mu mwaka uheze. Mu   ndwi iheze umunyamabanga mukuru wa ONU Antonio Guterres yavuze ko iyo ntanbara imaze gutwara igihugu umuriyaridi w'ama dorari. Imbere y'intambara n'ikiza ca coronavirus, ubutunzi bwa Ethiopia bwari mu bunyaruka kwiyongera cane mu karere, bwaduga muri rusangi ku rugero rwa 10% ku mwaka mu myaka 10 yo gushika mu 2019, nk'uko bigereranywa na banki y'isi (Banque Mondiale). Mu gihe Tigist avuga urugero rwo kuvunja muri banki, Roble avuga ko birr (ifaranga rya Ethiopia) kw'isoko isanzwe ho ryakorotse gusumba, ubu idorari rimwe rikaba rivunjwa birr  67. Avuga ko abagwizatunga muri ico gihugu ubu imitsi yama yaranze kubera ikibazo c'umutekano mu gihe intambara ubu yarenze imbibe za Tigray ikaba igeze mu ntara bihana imbibe za Afar na Amhara. Intambara yatanguye igihe umugambwe wahora utwara intara ya Tigray, Tigray  People's Liberation Front (TPLF) watera amakambi ya gisirikare mu kwezi kwa 11, biturutse ku kutumvikana ku bibazo vya poritike n'umushikiranganji wa mbere, Abiy Ahmed. Kuva ico gihe, ingabo za Ethiopia - hamwe n'ingabo za Eritrea zibashigikiye, bafatanije n'igipolisi n'utundi tugwi tugendana ibigwanisho, baciye batangura intambara imaze gusesa amaraso menshi, yo kugwanya TPLF. Impande zompi zimaze kwagirizwa gukora amahano, harimwo gusambanya ku nguvu no kwica  ikivunga abanyagihugu basanzwe. Intara ya Tigray nta vyankenerwa ikironka, harimwo uburyo bwo gutumatumanako hamwe na banki, kuva reta ya Ethiopia ifashe ingingo yo kwugarana iyo ntara mu kwezi kwa gatandatu, inyuma y'aho abagwanyi ba Tigray bigaruriye umugwa mukuru Mekelle. Abantu 400.000 muri Tigray ubu babayeho nk'abugarijwe n'inzara mu gihe  kubashikiriza imfashanyo bigorana cane, umuyagankuba n'ibitoro na vyo bikaba biboneka nabi nabi bigatuma ibiciro biduga. Filmon Berhane aba muri Mekelle yabwiye BBC mu rurimi rw'igi-Tigrinya ko ibiciro vy'ivyo kurya n'amazu muri iyi minsi vyaduze cane. Yavuze ati: ""Nta mafaranga ahari  kuko amabanki yose arugaye, muri reta na ho ntibagitanga imishashara"". Mu makungu, iyo ntambara yagize ingaruka kw'izina rya Ethiopia nk'igihugu co kujanamwo imitahe nk'uko bivugwa na Irgard Erasamus wo mu kigo ca NKC African Economics. Madame  Erasmus afatira akarorero nko ku gisata c'amaterefone co muri Ethiopia caheruka gushirwa kw'isoko y'abikorera ku giti cabo, aho cari cakweze abanyamitahe benshi barimwo abo muri Afrika y'Epfo nk'igihangange MTN. Ariko amaherezo kompanyi imwe gusa ni yo yahavuye ihiganirwa rumwe mu mpusha zibiri zari zashizwe kw'isoko, n'urufatanye rw'amakompanyi rurongowe na Safaricom yo muri Kenya ku mafaranga angana na miriyoni 850 y'amadorari. Abahinga bavuga ko intambara ya Tigray yatumye abanyamitahe bacika intege. Ukwiyongera kw'ubutunzi bwa Ethiopia muri rusangi uyu mwaka kugereranywa ko kuzogabanuka cane kuva kuri 6% mu 2020 gushika ku 2% mu 2021 - urugero rwa mbere rwo hasi mu myaka hafi 20, ku bw'ikigega mpuzamakungu FMI. Igihugu kigurira hanze ibintu biciye miriyaridi 14 z'amadorari ku mwaka, mu gihe kigurisha ibiciye  imiriyaridi 3,4 z'ama dorari. Hari n'amakenga ku kwiyongera kw'ideni rya reta ya Ethiopia mu gihugu hagati, aho hari abagereranya ko rizoshika ku miriyaridi 60 z'ama dorari uyu mwaka, hafi y'ibice 70% y'umwimbu rusangi wo muri ico gihugu. Mu gihe Amerika yafatiye ingingo zimwe zimwe zerekeye impusha zo kuja muri ico gihugu abanye Ethiopia bafise uruhara muri iyo ntambara, kandi ikanahagarika zimwe zimwe mu mfashanyo yaha Ethiopia, gushika ubu amakungu yirinze kuremera cane reta ku bijanye n'ubutunzi, canke ngo ahagarike imigambi y'imfashanyo y'ubutunzi,  hafi ica kane c'abanyagihugu babayeho musi y'urugero rw'ubukene, na yo muri rusangi umwimbu w'umunyagihugu ungana n'amadorari 850 ku mwaka."	https://www.bbc.com/gahuza/amakuru-58384618
entertainment	Akon-Uganda : Rurangiranwa muri rap Aliaune Thiam muri Uganda kurondera aho ashora imitahe	"Prezida Yoweri Museveni wa Uganda yatangaje ko yanezerewe no kuba yavuganye na Akon mu rugendo arimwo muri ico gihugu. Akon, izina ryiwe ry'ukuri ari Aliaune Thiam, muri urwo rugendo  muri Uganda ari kumwe n'umugore wiwe Rozina Negusei. Yandika ku rubuga rwa twitter, umukuru wa Uganda, Yoweri Museveni,   yavuze ati: ""Aliaune Thiam @Akon n'umugore wiwe baje muri Uganda kurondera aho boshora imitahe mu bisata bitandukanye birimwo ivy'umuyagankuba [amashanyarazi] n'iterambere ry'ibikorwa remezo. ""Ndanezerewe no kuba twagiraniye ibiganiro bizoteza imbere abanya Uganda na Africa muri rusangi."" Aliaune Thiam azwi cane nka Akon, n'umunyatugenegene akaba n'umuririmvyi w'umudiho wa rap azwi cane. Yavukiye muri Amerika ku bavyeyi bakomoka muri Senegal ariko yarabaye cane muri ico gihugu co  muri Africa y'uburengero. Thiam afise imigambi itandukanye y'iterambere muri Senegal nyene no mu bindi bice vya Afrika. Akon, w'imyaka 47, yatanguye kumenyekana  ku rukurikirane rwiwe rwa mbere rw'indirimwo mu 2004. Mu ndirimbo ziwe harimwo  nka  ""Smack That""  igaragaramwo umuririmvyi wa rap Eminem."	https://www.bbc.com/gahuza/56619294
health	Kubera iki tutakiramba nko mu myaka iheze?	Mu kiringo hafi c'ibinjana bibiri, ikiringo co kubaho cariyongereye ku rugero rudasanzwe. Mu myaka ya 1840, abantu ntibarenza imyaka 40 muri rusangi. Ariko iterambere mu bijanye n'imfunguro, ubuvuzi, uburaro hamwe n'isuku mu gihe  c'ihinduka muvyo amahinguriro vyatumye gushika mu ntango z'imyaka ya 1990, abantu bashobora kubaho hafi imyaka 60. Uko ikinjana ca 20 cagenda gitera kija imbere, uretse imyaka y'intambara, ibintu vyagumye bitera imbere mu vyo amagara y'abantu kuri bose n'ugukingira abana. Kuva mu myaka ya 1970,  habaye iterambere muvyo kuvura indwara z'imitima cane cane, bikaba vyabandanije bitera intambwe ku muvuduko munini. Icibonekeza ni uko kuva mu ntango y'ikinjana ca 21, imyaka y'ukubaho yiyongera gushika ku myaka 80 ku bagore, na 75 ku bagabo. Ivyo vyarabandanije uko, aho uko imyaka hafi ine iheze hiyongerako uwundi mwaka wo kubaho. Ariko rero ivyo vyarahagaze giturumbuka - canke vyaragabanuye umurindi, kuva mu mwaka wa 2011. Ni ivyo akanya gato canke bizobandanya uko biri? Mu ntango abahinga bibaza ko ari ingorane nto. Nivyo ko umwaka wa 2015 wabaye umwaka udasanzwe, aho ibitigiri vy'abapfuye vyaduze - urushana rwari rubi cane kubera akaranda k'ibicurane kabiciye bigacika. Ariko rero ubu biraboneka ko ata vyo gushikuza birimwo. Ibiharuro vya nyuma biherutse gushikirizwa n'ikigo c'igihugu kijejwe ibarura, vyerekana ko n'aho hari iciyongereyeko hagati ya 2016-2018 inyuma y'urwo rushana, haracari agahaze ugereranije n'imyaka y'imbere y'aho. Ingene ibintu biboneka ubu, bizofata imyaka 12 ku bantu baba mu Bwongereza kugira ngo imyaka yo kubaho ishobore kwiyongerako uwundi mwaka. Hari abavuga ko inyuma y'imyaka itari mike y'iterambere, abantu bashitse ku rugero ntarengwa rw'ukubaho kwabo. Umuntu wa mbere yabayeho imyaka myinshi  nk'uko impapuro zivyerekana ni umufaransakazi Jeanne Calment yapfuye afise imyaka 122 - ariko haciye imyaka irenga 20. Ubushakashatsi bwasohotse mu kinyamakuru Nature bwavuze ko imyaka ntarengwa y'ukubayo - kiretse abo bakeya cane nka ba madame Calment - ari hafi imyaka 115. Ariko hari ababihakana. Aho ni nk'umuhinga w'Umunyamerika mu biraba ibigize umuntu (généticien), David Sinclair, aherutse kwandika igitabo yise Lifespan (Imyaka y'ukubaho) aho avuga ko iyo uduhimba tw'umubiri w'umuntu dutuma abaho (genes) twongerejwe inguvu, abantu bashobora kubaho igihe kirekire. Ivyo ari vyo vyose, hari vyinshi vyerekana ko abanyagihugu b'Ubwongereza batashobora gushikana iyo myaka y'ukubaho. Akarorero, imyaka y'ukubaho mu Buyapani yariyongereye muri ino myaka iheze gusumba mu Bwongereza, muri ico gihugu kizwi ko abanyagihugu baco baramba gusumba abandi. Umuhinga mu bijanye n'ubusaza, Edward Morgan, avuga ko hari ibituma vyinshi, agasaba ko haba ibikorwa vyinshi vy'ubushakashatsi kuri ico kibazo. Ikigo kijejwe amagara y'abantu mu Bwongereza kiza carakoze makeya muri ayo. Icegeranyo casohoye mu mwaka uheze, kirashira ahabona ibituma bitari bike. Kimwe mu bituma bivugwa ni uko mu myaka iharurwa kuri mirongo n'iyindi iheze, ata kintu kinini cahindutse mu biraba ubuvuzi. Iyo abantu batishwe n'iki, harashobora kwaduka iyindi ndwara. Mu gihe igitigiri kitari gito c'abantu babandanya bikinga impfu ziva ku ndwara z'imitima na kanseri, igitigiri c'abahitanwa n'indwara zo mu mutwe catanguye kuduga. Hanyuma mu gihe isi iriko irarwana kugira ngo ishobore gupfupfahaza iyo ndwara - ivyo kuyirandurana n'imizi vyibagirwe - imyaka yo kubaho igenda igabanuka. Icibonekeza ni uko ibintu vyagiye vyunyuka mu bakene, kikavuga ko leta ibifisemwo uruhara kubera ingingo z'ugutubika umukanda zatumye uburyo bwakoreshwa mu bijanye n'amagara y'abantu n'ukwitaho imibereho y'abanyagihugu bugabanuka.	https://www.bbc.com/gahuza/49979709
entertainment	Africa mu mafoto: Aya ni amwe mu mafoto yaranze iyi ndwi 25/6- 01/7	Irabire amafoto meza yashoboye kuboneka ku mugabane muri ino ndwi n'ahandi: Amasanamu yose yaherewe uburenganzira.	https://www.bbc.com/gahuza/amakuru-57693285
religion	Umugambi wa UK wo kurungika abimukira mu Rwanda uteye kubiri 'na kamere y'Imana' - Welby	"Umukuru w'ishengero ry'Ubwongereza (Church of England), Justin Welby, kuri uyu wa Mungu yaneguye umugambi wa Reta y'Ubwongereza wo kurungika mu Rwanda abarondera ubuhungiro. Uyu Musenyeri mukuru wa Canterbury avuga ko uwu mugambi ""uteye kubiri na kamere y'Imana"". Mu nyigisho yiwe ya Pasika, Justin Welby yavuze ko igihe c'izuka rya Yesu Kristu/Yesu Kristo atari ico ""kuremeka inshingano zacu abandi"". Reta ivuga ko ari ngombwa ko haba impinduka kugira bakingire ubuzima bw'abantu ntibagurishwe.l Muri uwu mugambi w'imiriyoni 120 z'amapadundi (hafi imiriyoni 157 z'amadorari y'abanyamerika)  - watangajwe muri ino ndwi - abantu bafatwa ko binjiye mu Bwongereza bidaciye mu mategeko bazotwarwa muri iki gihugu c'Urwanda, ari ho bazokwemererwa gusabira uburenganzira bwo kuja kuba muri ico gihugu. Iyi ngingo iriyamirizwa bikomeye, aho amashirahamwe atabara abatishoboye arenga 160 ariko asaba abashikiranganji guhagarika ico bita poritike ""y'ubugome"". Eka n'imigambwe itavuga rumwe n'uwuri ku butegetsi mu Bwongereza na bamwe mu bagendera ku vyiyumviro vya kera (Conservatives) baranegura iyi ngingo. Mw'ijambo yashikirije ku Rusengero rukuru rwa Canterbury kuri uno musi wa Mungu wa Pasika, Musenyeri Welby yavuze ko  hari ""ibibazo bikomeye bitewe n'irungikwa ry'abasaba ubuhungiro mu mahanga"". Yongerako ati: ""Ibisigaye ni ivya poritike n'abanyaporitike. Ica ngenderwako n'uko vyoba ari vyiza mu maso y'Imana. Ariko siko bimeze. "" ...kandi ntibihuye n'inshingano zacu nk'igihugu kigendera ku ndangagaciro k'aba-Kristu: kuko kuremeka abandi inshingano zacu, naho hoba ari ku gihugu kirondera ineza nk'Urwanda, ni igihushane ca kamere k'Imana, kuko yo nyene ubwayo yaremeye kwiremeka ibitunanira"". Ubushikiranganji w'intwaro yo hagati yashigikiye uwu mugambi bufatiye ku majambo yo kunegura yavuzwe n'uyu musenyeri, bukavuga ko Ubwongereza ""bwishimira kahise kabwo"" ko gufasha abo bose babikeneye, kandi ko n'imigambi yo guha ubuhungiro ababukeneye wafashije ibihumbi amajana n'amajana kuronka ""inzira nziza kandi zemewe n'amategeko zo kwubaka kazoza kabo"". Umuvugizi w'ubwo bushikiranganji avuga ati: ""Hagati aho, isi irahanzwe n'ikibazo c'abimukira ku rugero rutari bwigere rubaho rero hakenewe impinduka kugira ngo abantu babi bashora abantu bareke gushira ubuzima bw'abantu mu kaga hanyuma n'ikibazo c'abarondera ubuhungiro kw'isi cananiraye gitorerwe umuti"". Ubushikiranganji bw'intwaro yo hagati buvuga ko Urwanda ""rutekanye"" kandi ko ruzokwiga abasaba ubuhungiro hisunzwe amategeko mpuzamakungu akingira uburenganzira bwa kiremwamuntu. Amasendika y'abakozi ba reta avuga ko iyi ngingo ari ""iy'ubunyamaswa"" ariko ko abategetsi bazotegerezwa kuyishira mu ngiro canke naho bakagenda. Ku wa kane, Ubwongereza n'Urwanda vyashize ahabona amasezerano mashasha azotuma bamwe mu barondera ubuhungiro bazoronswa gusa itike y'indege yo kugenda bakaja muri ico gihugu. Ibizwi gushika ubu muri uwo mugambi:"	https://www.bbc.com/gahuza/amakuru-61132887
