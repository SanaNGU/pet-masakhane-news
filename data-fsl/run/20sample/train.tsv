politics	Ingabo za Ukraine zateye intambwe mu bumanuko zitera zisugereza Kherson	"Ingabo za Ukraine zatoboye ibirindiro vy’ingabo z’Uburusiya ku ruzi Dnieper mu buraruko bushira ubuseruko bw’igisagara ca Kherson, igisagara ngirakamaro ku ngabo z’Uburusiya zikigenzura, mu bumanuko bwa Ukraine. Igisirikare c’Uburusiya n’abategetsi bashizweho n’Uburusiya nyene muri ako karere nibo batangaje aya makuru y’iyi ntambwe yatewe nabasirikare ba Ukraine, bakavuga ko ingabo z’Uburusiya zihanganye nabo bikomeye. Perezida Volodymyr Zelensky wa Ukraine avuga ko “hari uduce dushasha twabohojwe mu turere tutari duke”. Mu buseruko, ingabo za Ukraine zarasatiriye gushika mu ntara ya Luhansk iri mu minwe y’Uburusiya. Perezida Zelensky avuga ko ""intambara zikomeye zibandanya mu turere twinshi"", aho hari mw’ijambo yama ashikiriza buri mugoroba ku gihugu, ariko nta nsiguro yatanze. Ku wa gatandatu, ingabo ziwe zarabohoje igisagara gikomeye ca Lyman mu buseruko, kikaba kiri hafi y’urubibe rw’intara ya Luhansk. Uburusiya bwari bwagize Lyman ikirindiro co gushikizamwo uburyo nkenerwa bw’urugamba.. Abarwanyi begamiye Uburusiya mu ntara ya Luhansk bemeza ko ingabo za Ukraine zinjiye ibirometero bikeya hagati mu ntara ya Luhansk. Amakuru avuga ko abanya-Ukraine bariko batera basatira ibisagara biri mu minwe y’Uburusiya vya Kremenna na Svatove muri Luhansk. Mu bumanuko, Vladimir Saldo, umukuru wa Kherson yashizweho n’Uburusiya, avuga ko ingabo za Ukraine zatoboye zigashika hafi ya Dudchany, igisagara kiri ku ruzi Dnieper, ku birometero hafi 30 uvuye ahahora habera urugamba. Abanya-Ukraine uru ruzi barwita Dnipro. Saldo  ati: ""Hari ibigwati biri mu minwe y’ingabo za Ukraine”. Ni mu gihe hari amakuru amwe avuga ko abanya-Ukraine ubu bafashe Dudchany. Umuvugizi w’ubushikiranganji bw’Uburusiya bujejwe kwivuna abansi, Igor Konashenkov, avuga ko vya bimodoka ntamenwa “vyinshi kudusumba vyinjiye hagati”, mu bumanuko bwa Zolota Balka, ikigwati cahoze kiberamwo urugamba ku ruzi Dnieper. Avuga ko Abarusiya bishe abasirikare ba Ukraine hafi 130 muri iyo ntambara. Nk’uko Saldo abivuga, ibatayo (bataillons) zibiri za Ukraine zagerageje kwinjira ku rugomero rw’umuyagankuba rwa Kakhovka, ku birometero hafi 70 mu buseruko bwa Kherson. Uru rugomero ruri mu gisagara ca Nova Kakhovka  kiri ku nkengera. Ingabo za Ukraine ziriko zisatira mu ntumbero yo kuraba ingene zozibira amayira ajana uburyo ku ngabo zishika 25.000 z’Uburusiya ziri mu burengero bw’uruzi Dnieper, nk’uko vyandikwa n’itororokanirizo ry’amakuru Reuters. Utera uva mu buraruko bushira uburengero bwa Kherson, vya muzinga vya Ukraine vyononye cane ikiraro ca Antonivsky, ikiraro gikomeye ku ngabo z’Uburusiya ziri muri ico gisagara. Kherson na Luhansk ziri mu ntara zine Perezida Vladimir Putin w’Uburusiya aherutse gutangaza ko zegukira Uburusiya, inyuma y’icitwa amatora ya kamarampaka yiyamirijwe na Kyiv n’intuci zayo zo mu Burengero. Uburusiya ntibugenzura intara n’imwe yose muri izo zine. Ibintu vyagiye gukomerana igisirikare c’Uburusiya inyuma y’amasaha make gusa y’ijambo rya Putin ryo ku wa gatanu hamwe n’ibirori bikomeye mu kibanza c’amakoraniro (Place Rouge/Red Square ) i Moscou mu kwigina intambwe Uburusiya bwari buhejeje gutera yo kwihagira ubutaka bwa Ukraine. Kyiv yariyemeje ko izoruhuka ibohoje ubutaka bwose bwihagiwe n’Uburusiya, harimwo mbere na ka karere ka Crimée/Crimea kigaruriwe n’ingabo z’Uburusiya mu 2014. Ubushikiranganji bw’Uburusiya bujejwe kwivuna abansi bumenyesha ko abanditswe kugira ngo binjire mu gisirikare ku kamo katewe na Putin mu kwezi guheze ubu bariko bahabwa imyimenyerezo ya gisirikare y’urutavanako mu turere tugenzurwa n’Uburusiya tw’intara za Luhansk na Donetsk. Kremlin itegura kwinjiza izindi ngabo zababa 300.000 – n’aho Putin ata gitigiri ntabanduka yashinze."	https://www.bbc.com/gahuza/articles/c72980g3r80o
religion	Abavugabutumwa bo muri Africa bariko basabira Trump ngo atsinde amatora	"N'aho asanzwe afise imvugo y'agasuzuguro kuri Afrika, Perezida Donald Trump wa Leta Zunze Ubumwe za Amerika arakunzwe cane na bamwe mu bihaye Imana bo kuri uyu mugabane. Mu nyigisho ziwe yatanze mu kwa gatandatu, Pasitori wo muri Nijeriya, Chris Oyakhilome, umuvugabutumwa azwi cane ku mboneshakure, yagize ati: ""Mumusengere [Trump] kuko iyo Imana ishize imbere umwe mu bana biwe, shetani rimwe na rimwe ikora ibishoboka vyose kugira ngo imusambure"". Agabisha kandi ko abanegura uyu mukuru w'igihugu akomoka mu mugambwe w'aba Repubulika ariko arondera kwitoreza ikiringo kigira kabiri mu kwa cumi na rimwe banka urunuka abamushigikiye. Uyu mupasitori akunzwe cane kw'isi yose, harimwo na Amerika avuga ati: ""Bafitiye ishavu ryinshi Trump kubera arwanira abakristu/abakristo, ico mukimenye. Rero abankwa ni mwebwe abakristu"". Ikigo Pew Research gikora ubushakashatsi ku mibereho y'abantu kivuga ko mu gihe Perezida Trump azwi ko ari umutegetsi yacanishijemwo isi, mu bihugu nka Nijeriya na Kenya arakundwa cane nk'uko amatohoza y'iki kigo yavyerekanye mu kwa mbere uno mwaka. Kivuga ko amajambo yavuze mu 2018 yo kugereranya ibihugu vya Afrika ""nk'imisarani"" bobo ko ata kibazo ateye. Ibi bihugu vyompi bisanzwe bizwi ko bigendera cane ku madini. Mu bumanuko bwa Nijeriya, igihugu ca Afrika gifise abantu benshi, harangwamwo amashengero menshi, mu gihe muri Kenya naho abanyapolitike bakoresha cane amashengero mu gutanga ubutumwa ku banywanyi babo, ari naco gituma amadini afise ikibanza kinini muri ibi bihugu. Amashengero menshi ya kikristu muri Afrika, asanzwe arwanya cane ivyo gukorora inda, abubakana bahuje ibitsina, bakongera bagashigikira Israyeli, ntibigeze biyumvamwo uwasubiriwe na Trump, umu Democrate Barack Obama, n'aho afise amamuko muri Kenya. Richard Chogo, Pasitori mu rusengero rwa Deliverance ku mugwa mukuru wa Kenya, Nairobi, yabwiye BBC ati: ""Ubutegetsi bwa Obama bwarahimirije umugambi w'ukwigenga (liberalisme) hano muri Afrika, kandi uwu mugambi wateje impungenge mu bategetsi bamwe bamwe b'amadini. Rero kabaye agahengwe ku butegetsi bwa Trump yahisemwo gusubiza ibirenge inyuma"". Arashimagiza ubutegetsi bwa Trump kubona bwarashoboye guhagarika imfashanyo zahabwa amashirahamwe nka Marie Stopes, yafasha mu buryo bwo kugabanya imvyaro n'ugukoroza inda mu bihugu bitari bike vya Afrika. Iri shirahamwe ryaraneguye iyi ngingo ya Amerika yo guhagarika izi mfashanyo, rivuga ko rishira ""ubuzima bw'abakenyezi mu kaga"". Impari ku bijanye no gukoroza inda zimaze imyaka n'imiburiburi irenga 40. Kuva ico gihe, abavugabutumwa b'abazungu bagize uruhara rukomeye mu matora ku ruhande rw'aba Repubulika kandi ivyiyumviro vyabo vyarakwiye kw'isi yose, cane cane muri Afrika. Ibi bimeze uku mu gihe Abaporotesanti b'abirabure benshi muri Amerika bashigikiye umugambwe uharanira Demokarasi kandi bakanegura ubutegetsi bwa Trump, nk'uko icegeranyo gishasha ca  Pew Research kivyerekana. Emeka Ezeji, umupasitori mukuru mw'ishengero rya Anglicani mu ntara ya Enugu iri mu bumanuko bushira ubuseruko bwa Nijeriya, avuga ko ivyiyumviro vyiwe vya politike bishingiye ""ku vyanditswe"" gusa. Avuga ati: ""Abakristu ba Afrika bazi ko umukuru w'igihugu w'umu Repubulika ari we mwiza kuri Amerika no kw'isi"". Abandanya asengera Perezida Trump ko yotsinda umukeba wiwe wo mu mugambwe w'abaharanira Demokarasi Joe Biden mu matora ategekanijwe mu kwa cumi na rimwe, kandi ko yari yafashe umwanya iminsi yose wo gusengera uyu mukuru w'igihugu ngo akire igihe aheruka mu bitaro  kubera coronavirus. Nk'uko bimeze kuri Pasitori Chogo, na we nyene abona ko ""intege nke"" za Trump zidategerezwa kurengera ""inyungu rusangi"". Nk'akarorero, ariyamiriza rya sekeza rya Black Lives Matter (Ubuzima bw'abirabure ni kirumara), isekeza Trump afata ko ari ""ikimenyetso c'urwanko"", akavuga ko ""ryanyazwe intumbero yaryo"". Yibaza ibibazo vyinshi aho avuga ati: ""Abandi bantu atari abazungu nta vanguraruhu bakorerwa? Ubuzima bw'umwirabure abayabaye ubu bwoba ari bwiza ugereranije n'imyaka indwi iheze? Canke umwirabure abayabaye ubu yoba ageramiwe ubu kuri Trump gusumba kuri Obama?"" Bwana Trump arirata ko ari we mu perezida wa Amerika amaze gukorera ivyiza vyinshi Abanyamerika bakomoka muri Afrika gusumba abandi baperezida bose  mu mateka ya  Amerika, kenshi agafatira ku rugero ruto rw'ubushomeri mu myaka itatu ya mbere y'ubutegetsi bwiwe, ico Bwana Ezeji akenguruka cane. Ubunyamabanga bujejwe akazi buvuga ko igitigiri c'abashomeri b'abirabure mu kw'icenda ari co gitigiri gito cane cabayeho kuva butanguye kwegeranya ibiharuro nk'ibi mu myaka ya 1970, n'aho ibi vyahindutse kubera coronavirus. Ariko Pasitori Ezeji  avuga ko Bwana Trump agifise igikorwa kinini ategerezwa gukora ku neza ya bose, aha akaba afatira ku mwami Cyrus (Kuro) w'umu perse avugwa muri Biblia ko yari yatoranijwe n'Imana kugira ngo yigarurire Babiloni, maze abanya Isirayeli bari bahunze  banona gusubira i Yerusalemu. Avuga ati: ""Trump niwe we Kuro wa kino gihe"". Bwana Emeka  avuga ati: ""Imana irabivuze....ni umusuku wanje azorangura ishaka ryanje"". Pasitori Juliet Eyimofe Binite ari mu gisagara ca Lagos muri Nijeriya aremeranya nawe. Yabwiye BBC ati: ""Yatowe n'Imana"". Buri ku ndwi, uyu mupasitori w'umugore yama asengera  Trump ngo atsinde amatora ku ncuro ya kabiri. Avuga ko Imana yamuhaye ubutumwa imbere y'amatora ya 2016 ko hari umuntu atunze cane yinjiye muri politike kandi ko ashigikiye ubwigenge bw'amadini, abakristu babona ko bubangamiwe. Avuga ati: ""Yambwiye ko yariko irarondera umukozi, umuntu w'intungane kubera hari ibikorwa bimwe bimwe abantu beza badashobora gukora"". ""Dukeneye umuntu ashobora kurwanira agateka k'abemera"". Avuga kandi ko Trump ataronka amashimwe akwiriye kuri politike yiwe mpuzamakungu, nk'akarorero amasezerano y'amahoro hagati ya Isirayeli na Emira Zunze Ubumwe z'Abararu (Emirats Arabes Unis). Pasitori Chogo na we nyene niko abibona: ""N'aho woba uri Saddam Hussein cane Muammar Gaddafi, ntihabuze nk'ikintu kimwe canke bibiri vyiza wakoreye abanyagihugu bawe"". Avuga ko Trump ashigikiwe ku mugabane wa Afrika kubera ukuntu atarya umunwa, aho avuga ko abategetsi ba Afrika bakeneye kubwirwa mu majambo yeruye kugira ngo bashobore gutunganya ibihugu vyabo. Mu butumwa butandukanye yanditse ku rubuga rwa Twitter, Bwana Trump aherutse kwibutsa abakristu bamushigikiye ko ubwisanzure mu vyo gusenga hamwe n'urugamba rwo kurwanya umugenzo wo gukoroza inda bishobora gukwama mu gihe atotsinda amatora yo mu kwa cumi na rimwe. Ariko Pasitori Ezeji afata ibintu yishimikije ubuhanuzi bwa Bibiliya buvuga ibihe vya nyuma. Ati: ""Ko azotsinda canke atazotsinda, ico si ikibazo ca Trump, ahubwo ni ikibazo c'ivyo Imana ivuga"". ""Trump ni nka ca giti co muri Biblia abihweza ibirere bafatirako mu kwihweza ibimenyetso vy'ibihe...aramutse atsinze, tuzoba tugifise igihe co kubaho, nayo akaramuka atsinzwe nta gihe tuzoba tugisigaje""."	https://www.bbc.com/gahuza/amakuru-54538870
business	Boeing na Airbus zigabisha US ku ngorane zishobora guterwa na 5G	"Abakuru b'ikompanyi zibiri za mbere rutura mu gukora indege basavye reta ya Amerika gutevya gutangura gukoresha ubuhinga bushasha bw'ama terefone bwa 5G. Mw'ikete, abategetsi ba Boeing na Airbus bagabisha ko ubwo buhinga bushobora kugira ""ingaruka mbi ku bikorwa vy'indege."" Amakenga yari amaze gushikirizwa ko ubuhinga bwa 5G bushobora guhungabanya ivyuma vy'ubuhinga bwa electronic vyo mu ndege. Ibihangange vya telecoms (ubuhinga bwo gutumatumanako)  muri Amerika AT&T na Verizon  vyitezwe gutanguza ikoreshwa rya 5G itariki 5 za Nzero (ukwezi kwa  mbere). Abakuru ba Boeing na Airbus Dave Calhoun na Jeffrey Knittel, mw'ikete barungikiye hamwe uwujejwe gutwara abantu n'ibintu muri reta ya Amerika Pete Buttigieg, bamubwiye bati: ""Uguhungabanya kwa 5G gushobora kugira ingaruka mbi ku bushobozi bw'indege bwo gukora mu mutekano"". Iryo kete ryishingiye ku bushakashatsi bwakozwe n'umugwi w'ubucuruzi Airlines for Amerika rwatoye ko iyo amategeko y'urwego rwa Amerika rujejwe indege (FAA)  aba yagiye mu ngiro mu 2019, hafi ingendo 345.000 z'indege z'ingenzi  na 5.400 zitwara imizigo ziba zaracerewe, zarahinduriwe inzira canke zitabaye zikiba. Igisata c'indege n'urwego rwa Amerika rw'indege (FAA) barashikirije amakenga ko 5G ishobora guhungabanya ivyuma  vyo mu ndege nk'amaradiyo y'ibipimo vy'aho indege igeze mu kirere. Itangazo rya Airbus rivuga ko ""Airbus na Boeing bakoranye n'abandi bafise uruhara mu gisata c'indege muri Amerika kugira batahure ihungabana rishobora guterwa na 5G ku vyuma bifata ibipimo vy'aho indege igeze mu kirere (altmeters)"". ""Iinteguro y'ingene ingorane zishoboka zoba nke cane ku ndege yarashikirijwe igisata ca Amerika kijejwe gutwara abantu n'ibintu kugira yigwe."" Uku kwezi, urwego FAA rwaragabishije ko uguhungabanya ibindi vyuma guturutse kuri 5G gushobora gutuma indege zihushishwa inzira, ruvuga ko ruzotanga amakuru menshi imbere y'uko ubwo buhinga butangura gukoreshwa itariki 5 Nzero. Muri Munyonyo (ukwezi kwa 11), kompanyi za AT&T na Verizon  zarasibije gutanguza urudandazwa rwa 5G ikiringo c'ukwexzi gushika itariki 5 Nzero zica zifata ingingo zo kwiyubara zo kugabanya ko haba ihungabanya. Amakompanyi yo mu gisata c'indege avuga ko izo ngingo zidahagije, Boeing na Airbus zikavuga ko zaciye zitanga integuro yazo yo kugabanya imishwarara iturutse ku bikoresho vyo gutumatumanako imbere no mu micungararo y'ibibuga vy'indege no mu bindi bibanza nkoramutima. Ku ndwi iheze, umukuru wa United Airlines Scott Kirby yavuze ko ingingo za FAA zerekeye 5G zizobuza ikoreshwa z'ibipimo z'aho indege igeze mu kirere ku bibuga bishika 40 mu vya mbere binini muri Amerika. Kompanyi ya Amerika y'ubuhinga budaciye mu ntsinga CTIA ivuga ko 5G ata ngorane n'imwe iteye akagiriza igisata c'indege gutera ubwoba no kwerekana ukutariko uko ibintu  bimeze. Umukuru wa CTIA  Meredith Attwell Baker yavuze mu kwezi guheze ati: ""Kuducereza bizogira ingaruka mbi ikomeye. Kurindira uwundi mwaka bizotuma habura miriyaridi 500 z'amadorari mw'izamuka ry'ubutunzi, mu gihe igihugu cacu kiriko kirivyukiranya  congera ciyubaka inyuma y'ingaruka za Covid""."	https://www.bbc.com/gahuza/amakuru-59744794
politics	Intambara ya Tigray muri Ethiopia: Ubuzima muri Mekelle, igisagara cugaranywe	"Agahengwe katangajwe  na Ethiopia mu ndwi iheze kugira ngo imfashanyo zishobore kwinjira mu ntara ya Tigray iri mu buraruko bw'igihugu katanze icizere ko iyi ntambara imaze amezi 17 kumbure ishobora kuba iriko ija ku musozo. Iyi ntara imaze amezi atari make yugaranywe, ivyatumye amamiriyoni y'abantu batagira c'epfo n'ica ruguru, ata mfungurwa n'ibindi nkenerwa bashoroa kuronka. Umunyagihugu wa Mekelle, umugwa mukuru wa Tigray ugenzurwa n'inyeshamba za Tigray, yashoboye kuvugana na BBC ayibwira ingene ubuzima bumeze. Ikituraje ishinga ni ingene tworonka kuronka ikitubeshaho mu buzima bwa misi yose. Nka se w'abana babiri bakiri bato, numva intege zacitse kuko ntashobora gusumira umuryango. Ibi ahanini ni uko ntashobora gukoresha amafaranga mfise kubera amabanki yose arugaye. Abenshi muri twebwe duhanzwe n'iyi ngorane kandi nta mafaranga dufise mu minwe. Kuva mu kwa gatandatu kw'umwaka uheze, sinshobora gushikira konte yanje muri banki, ico nkora ni ukwikora ku ncuti n'abagenzi ndabagurana kugira ngo ndabe ko noshobora gusumira umuryango. Incuti ziri mu mahanga nabo nyene barashatse kumfasha ariko kubera amaterefone na internet vyugawe, nta kintu na kimwe gishoboka. Hejuru y'ibi, ibiciro vy'imfungurwa vyaraduze bimwe biteye ubwoba. Intete nyamukuru, teff, co kimwe n'ifu y'ingano, ipiripiri n'amavuta ni ibintu bisigaye bigoye kuronka. Haraciye umwaka ibiro 100 (100kg) vya teff bigurwa amadorari y'abanyamerika 80, ariko ubu kugira uyironke utegerezwa gutanga $146. Ababishoboye, bagura teff nkeya bakayivanga n'amasaka hamwe n'ingano bizimbutse kugira ngo bashobore gukora injera (icapati), iyi ikaba iri mu bigize imfungurwa nyamukuru za buri musi. Ariko hari benshi badashobora kwigurira teff. Twasabwe kurima imboga ku muhana kandi nivyo turiko turakora. Ingorane gusa ni uko tubura amazi. Hari igihe twahora turonka ingunguru y'amazi twakoresha indwi yose, ariko ubu nta buryo dusfise bwo gushobora kuyigura, duca twikora ku mazi yo mu binogo. Ubu abana kwambara uturato canke uduhuzu dushasha, canke kuronka akanyama, ni ivy'abifise. Kuronka amazi meza n'amatara bisigaye ari ingorane, umusi wose vyama biriko biracikagurika - harashobora guca n'imisi tutaronse na mba. Abantu benshi nta buzi bagifise, amaduka n'ibigo vy'ubudandaji i Mekelle vyarugaye kubera bidashoboye kuriha amazu canke bikabura ibidandazwa vyo kugurisha. Inkurikizi y'ibi ni uko abantu batanguye kugurisha ivyo batunze nk'amamodoka, intebe, imeza n'ibindi, kugira ngo bashobore kuronka ico bafungura. Kandi rero biba ngombwa ko babigurisha ku mafaranga make cane. Umuringa w'inzahabu wahora ugurwa amadorari y'abanyamerika 64 ubu ushobora kugurishwa musi y'amadorari 12. Imodoka yahora igurishwa amadorari 16.000. ubu ishobora kugurishwa ku madorari 7000. Iyo abantu baherewe n'ivyo bashobora kugurisha baca batangura gusegerereza, ari co gituma ubu abasegerereza ku mabarabara barwiriye cane - abenshi muri bo bakaba ari abagore n'abana babo. Ibigo vy'ubuvuzi navyo nyene vyaherewe n'imiti. Abarwanye indwara zidakira bariko barapfa kubera ata miti ihari. Abantu bagendana umugera wa SIDA  ni ingorane kuko batakironka neza vya binini vyo gupfupfahaza. Imisi mikuru nk'iy'idini n'iy'ubugeni yigeze kuba ishingiro ry'ubumwe mu miryango ubu isigaye ari umugani. Ubu kubera umwana wanje yasubiye kw'ishure, ndatambuka n'amaguru akuma. Nkora urugendo rw'ibirometero bibiri n'amaguru kugira ndamushikane kw'ishure. Umugore wanje nawe akaja kumutora n'amaguru nyene mu mwanya wo gufungura. Nahora ngenda n'imodoka, ariko ubu imaze amezi 18 arenga ibitswe kuko ntagishoboye kugura igitoro. Igitoro urashobora kukironka, ariko kuri magendo. Iritiro imwe ubu igurwa amadorari 10 mu gihe, imbere y'intambara, twahora tukigura amadorari 0,42 ku ma station. Gufata itagisi canke bajaj navyo nyene bisigaye ari umugani, kuko, ari ukugenda gusa, usanga utegerezwa kuriha amadorari abiri. Ubu abantu mu kwiyunguruza basigaye bakoresha za nkorofani zikwegwa n'indogobwe. Abantu benshi batanguye gukoresha amakinga, ariko nayo nyene yarazimye cane. Abanyagihugu hano barashaka ko intambara irangira mu mahoro, bakaba baranezerewe cane igihe baronka amakuru mu ndwi iheze y'uko agahengwe kagarutse. Ntibari bizeye ko ivyo bumvise vyari vyo gushika aho baboneye imodoka za mbere zizanye imfashanyo zinjiye ku wa gatanu, inyuma y'amezi atari make, ibi bikaba vyaberetse ko ibintu bishobora guhinduka. Ndishimye ko nkiri muzima ngashobora gutanga amakuru yanje, ariko hari benshi cane bagowe kunsumvya, mbere bamwe bashobora kuba bari ku mpfiro. Ariko kumbure iciza coco ntikibuze muri ibi vyose: abantu babandanya bafashanya. ""Abarya bonyene, bazopfa bonyene"", uwu ni umugani wo mu rurimi rwacu rw'igi Tiryinya kandi abantu barawukurikiza. Barasangira n'abandi utwo bafise n'aho vyoba bisigura ko ejo bazotubika umukanda. Abantu barafatanye mu nda cane kugira babandanye babaho bari kumwe."	https://www.bbc.com/gahuza/amakuru-60971536
entertainment	Lil Uzi Vert: Umuririmvyi wo muri Amerika yihomye mu gahanga diyama ya miliyoni 24 $	"Umuririmvyi wo muri Amerika Lil Uzi Vert yavuzweko vyinshi ku mbuga ngurukanabumenyi inyuma yo gukoresha amadolari imiliyoni 24 mu kugura ubutare bupima kara 11 yahomye kuruhanga rwiwe. Inkuru zitangwa na BBC igisata ca Pidgin, zivuga ko yaguze ubwo butare mu nzu y'ubudandarizo ya Elliot Eliante ku madolari imiliyoni 24. Lil Uzi Vert yatumye haba amajambo menshi y'abakunzi biwe kw'isi yose igihe yerekana video y'ingene ubu asa, agaca anandika ku mbuga ngurukanabumenyi ya Instagram ngo "" Ubwiza burababaza"" (Beauty is Pain). Izina nyaryo rya Lil Uzi Vert ni Symere Bysil Woods, umuririmvyi wo muri Amerika w'umudiho wa Rap, akaba n'umwanditsi w'indirimbo. Yavutse itariki 31 mu kwezi kw'indwi mu 1994 mu buraruko bwa Philadelphia i Francisville muri Amerika. Ikintu gituma uwo muririmvyi atandukana n'abandi, n'ibicapo afise ku mubiri (Tatoo), n'ingene yagiye aritobora mu maso, ingene agenda ahindura uko yisokoza n'inyambaro ya kera. Lil Uzi yamenyekanye cane inyuma yo gushira ahabona ururirimbo rwiwe rwa Luv is Rage mu mwaka wa 2015. Izindi ndirimbo zatumye aba rurangiranwa ni nk'ururirimbo rwiwe  Money Longer yaririmvye mu 2016, You was Right, Gucci Mane, Bad na Bouje iza mu kibanza ca 100 kuri Billboard muri Amerika hamwe na Tour Life rwatumye ahabwa agashimwe ka MTV k'ururirimbo rwa mbere mu gihe c'ubushuhe. Bivugwa ko uwo muririmvyi yoba afise ubutunzi bushika ku miliyoni 16 z'amadolari, ariko ko hagati y'umwaka wa 2017 na 2018 yoba yararonse imiliyoni 20 avuye mu ndirimbo aririmbira ku mbuga ngurukanabumenyi hamwe n'ibiteramo vyiwe."	https://www.bbc.com/gahuza/amakuru-55952232
entertainment	SA: Jonas Gwangwa, umunyamuziki wa jazz yahanganye n'intwaro karyanishamiryango, apartheid	"Umuziki wa Afria y'Epfo no kw'isi nzima watakaje igihangange inyuma y'urupfu rw'uyu mucuraranzi  Jonas Gwangwa wo mu mudiho wa jazz yakoresha itarumbeta. Uyu mucuraranzi yapfuye ku wa 23 z'uku kwa mbere afise imyaka 83, akaba yahitanywe n'indwara y'umutima. N'aho imyaka myinshi y'ubuzima bwiwe yayimaze mu buhungiro, Gwangwa ntiyamenyekanye cane ku muziki wiwe gusa, azwi ko yagize uhurara rudasanzwe mu kurwanya bwa butegetsi karyanishamiryango bw'inkehwa z'abazungu muri Afrika y'Epfo. Gwangwa yavukiye mu karere ka Soweto mu gisagara ca Johannesburg  ku wa 19 z'ukwa cumi 1937, akaba yamaze imyaka irenga 60 mu muziki watumye amenyekana cane. Muri ico gihe yarumvise akamo yari atewe na Oliver Tambo yari arongoye ANC, kugira ngo arongore umurwi wiswe Amandla. Uyu murwi wari washinzwe mu myaka ya 1980 kugira ngo werekane uruhande rworoshe mu rugamba rwo kurwanya intwaro karyanishamiryango ya apartheid, ukaba warashigikiwe cane mu mpande zitandukanye z'isi. Reta y'umugambwe w'inkehwa z'abazungu, National Party, yabona ko ibikorwa vy'umuziki n'ukurwanira akaranga vya Gwangwa nk'ikibazo gikomeye cane ku nzego z'umutekano, maze zica zitera ibibombe ku nzu yiwe muri Botswana mu 1985. Imana yose ni uko uyu nyakwigendera hamwe n'abandi bose bari basanzwe baba muri iyo nzu ata n'umwe yari ahari. Ukwitanga kwiwe mu rugamba rwo kwibohoza hamwe n'impano idasanzwe mu bijanye n'umuziki vyatumye Gwangwa ahabwa agashimwe kitwa  Ikhamanga in Gold - agashimwe ko ku krwego rwo hejuru mu gihugu. Aka gashimwe yaronse mu 2010 kibutsa ingene ""yabaye rurangiranwa kw'isi yose mu buhinga bwiwe nk'umunyatugenegene. Mu myaka irenga 30, yazungurutse isi yose aterwa amashurwe aho yaca hose"". Mw'ijambo ryiwe ryo gusezera Jonas Gwangwa, Perezida Cyril Ramaphosa  yasohoye itangazo aho avuga ko ""yinjiye mu murwi w'abanyamuziki bakomeye muri kahise kacu, baranzwe n'ubuhinga bukomeye hamwe n'ukwitangira uburenganzira bw'abanya Afrika y'Epfo bose - kandi bagahimiriza isi yose kurwanya intwaro karyanishamiryango ya apartheid"". Thabo Mbeki yahoze arongoye igihugu nawe yashimiye uyu mucuraranzi ati: ""Kuva mu ntango y'umwuga wiwe, Bra JG, nk'uko yari akunzwe kwitwa mu cubahiro bamuha, yaratahuye akamaro kadasanzwe ko kuvanga akaranga n'utugenegene nk'ikirwanisho nyaco mu rugamba rwo kuhabuza igihugu"". ""Afadikanije n'abandi bo mu runganwe rwiwe, Gwangwa yarakoresheje inguvu z'umuziki, atari gusa kuryohera abantu, ariko kandi aba icirore c'abanyagihugu yongera aragaragariza isi yose amabi y'ubutegetsi karyanishamiryango bwa apartheid"". Akiri muto, Gwangwa yarakunzwe cane n'abakunzi biwe bari barwiriye mu karere ka Sophiatown kari nk'icicaro c'imico y'abirabure mu gisagara ca Johannesburg, gushika aho reta karyanishamiryango ya apartheid  isohoreye itegeko ko kizira ko abirabure bakoranira hamwe, maze ica itangura kubuza ibiteramo vya jazz, hari mu 1960. Ari kumwe n'ibindi bihangange  vya Afrika y'Epfo mu muziki, nka Masekela, Abdullah Ibrahim na Miriam Makeba, Gwangwa yahisemwo guhunga hagupfukamira igikenye ca apartheid. Yatanguye kumenyekana cane kw'isi mu 1965 mu giteramo citiriwe Ijwi rya Afrika (Sound of Africa) i New york ari kumwe n'abandi nka Makeba, Masekela, na Letta Mbulu. Cabaye intango y'igikorwa mpuzamakungu yakoresheje mu rugamba rwo kurwanya ubutegetsi bw'inkehwa z'abazungu rwaguma rutera intambwe uko bukeye uko bwije. Mu 1987, ari kumwe n'umwanditsi w'umuziki w'umwongereza George Fenton, Gwangwa yanditse amajambo y'umuziki w'ireresi yitwa Cry Freedom, ivyatumye ahabwa agashimwe kitiriwe Oscar incuro zibiri. Yararonse kandi n'ubushimwe butari buke muri Afrika y'Epfo. Yashinguranywe iteka ejo ku wa gatanu mu birori vyerekanywe ikibiriraho ku rubuga ngurukanabumenyi rw'iradiyo y'igihugu, bikaba vyashoboye guhuza abataherukana kubera ingingo za coronavirus zo kwitaramura. Urupfu rwa Gwangwa  rubaye inyuma y'indwi zibiri gusa inyuma y'urwo umugore wiwie Violet, rukaba rufatwa nk' uruhombo runini ku muziki wa Afrika y'Epfo."	https://www.bbc.com/gahuza/amakuru-55869882
health	India: Amashusho asobanura ikibazo ca coronavirus	Kuva mu misi iheze, Ubuhindi buhanganye bikomeye n'iyongerekana ry'abandura Covid-19 ku rugero ruteye ubwoba, aho ibitaro bitandukanye vyo ku mugwa mukuru no mu bundi burere bw'igihugu cose bisubiza inyuma abarwayi kubera ubukene bw'impwemu ya oxygène n'ibitanda. Za rusehabaniha zifise oxygène zirakenye mu gihe biriko bigorana ubwayo  imiryango ingene ishikana abarwayi bayo ku bitaro n'aho hoboneka igitanda. Ibintu bimeze nabi cane ku mugwa mukuru Delhi, aho abantu babandanya bapfa kubera ukubura oxygène. Abandi basubizwa inyuma kubera ibitaro vyuzuye, mbere n'abaganga bakaba barengewe. Ibi biraboneka cane mu mashusho ava mu bibanza vyategekanirijwe iki gikorwa mu gihugu cose - aho imiryango ibabaye irindira amasaha n'amasaha kugira ngo ishobore kurangura uwu mugirwa wo gusezera ubwa nyuma ababo, mu bindi bisagara navyo ugasanga ibiziga bishirwa mu kibanza kimwe kugira bituririrwe hamwe kubera ibibanza vyabuze. Abanyamakuru mu bisagara bitandukanye barabeshuza ibitigiri bitangwa n'ubutegetsi, akenshi bakamara imisi itari mike ku bibanza vyo gutuririramwo ibiziga biharurira bonyene abapfuye. Ibiharuro bitangwa vyerekana ko abapfa mu bisagara bimwe bimwe basumba incuro cumi ibitangwa n'ubutegetsi. Aya mashusho yose yatangiwe uburenganzira.	https://www.bbc.com/gahuza/amakuru-56911848
religion	Coronavirus: Papa asaba ko urucanco n'imiti bishikira bose kw'isi	"Papa Francis yateye akamo abategetsi bo kw'isi ngo bafashe kugira abantu bose bashobore kuronka urucanco rwa coronavirus ata nzitizi. Mw'ijambo rya Noheli yashikirije ku rubuga rwa internet ubwa mbere, Papa yagabishije kudashiraho ""uruhome"" kubakeneye imiti. Ico kiza catumye ubutumwa bwa Urbi na Orbi budatangirwa ku rubaraza rwa Bazelike St Pierre ku bantu benshi, nk'uko vyari bimenyerewe. Ahubwo Papa yatanze ubwo butumwa ari mu cumba i Vatikano. Uko kugabisha kwa papa kuje inyuma y'amakenga y'ingene ibihugu bitunze  bigura incanco zitagira uko zingana gusumba ibihugu bikenye. Yavuze ati:""Ese umwana w'Imana yogarukana mu bategetsi ba politike n'amareta agatima ko gufashanya n'amakungu, bahereye ku magara y'abantu, kugira ngo bose boshobore gushikirwa n'urucanco hamwe n'imiti. ""Imbere y'iki kibazo kitagira imbibe, ntidushobora kwiyubakirako uruhome. Twese hamwe turi mu bwato bumwe."" Papa yavuze ko ingaruka y'iki kibazo c'amagara y'abantu zerekanye ko ubumwe bw'amakungu bukomeye cane. ""Muri iki gihe c'akahise, tugeramiwe n'ibibazo vy'ibidukikije hamwe n'ubusumbasumbane mu butunzi no mu mibano vyagiye kunyurwa n'ikiza coronavirus, birakenewe cane ko twemerana nka benewacu na bashiki bacu."" Papa yateye akamo ngo habe umutima wo gufasha no gushigikira abakozweko n'ico kiza, adoma urutoke cane cane ku bapfasoni bahohotewe muri iki gihe abantu bugaranywe. Avuga ku zindi ngorane ziri kw'isi, yahamagariye abantu gukomeza ubumwe no gusubiza hamwe muri Syria, Yemen, Libya, Nagorno-Karabakh, Sudan y'epfo , Nigeria, Cameroun na Irak. Vyitezwe ko azogira urugendo muri Irak mu kwezi kwa gatatu, urugendo rushobora kuba rubaye urwa mbere rwa Papa mu gihugu cazahajwe n'intambara."	https://www.bbc.com/gahuza/amakuru-55447366
business	Ndayishimiye: ‘Karashize ingani, abakozi ba Reta bitwe abatishoboye?’	"Umukuru w'igihugu c'Uburundi Evariste Ndayishimiye avuga ko ibibazo Uburundi bwagiye buracamwo vyatumye igihugu gisigara inyuma mu bisata bitandukanye. Akebura  abakozi gukura amaboko mu mpuzu kugira bagwize umwimbu. Mw'ijambo yaraye ashikirije Abarundi buca bahimbaza umusi mpuzamakungu wahariwe abakozi, Perezida Ndayishimiye ahamagarira Abarundi kwemanga ko basamaye hanyuma bafate ingingo yo gukura amaboko mu mpuzu. Mu gihe abakozi ba reta bari biteze ko umusi nk'uwu ari akaryo keza ko kwongerwa imishahara, Perezida Ndayishimiye avuga ko batokwitega ko bahava bongerwa agashirukabute mu gihe ""n'umwenda Reta yafashe mu myaka iheze kugira ihembe abakozi utararihwa"". Perezida Ndayishimiye avuga ko gushika ubu hari abakozi bironderera kwongerezwa impembo mu gihe ataco bariko bafasha reta kugira ironke uburyo bukwiye, bakagomba ko reta isaba imfashanyo kugira ngo ibahembe. Ati: ""Uno musi urasanga umukozi wa Reta ashaka agashirukabute gakirurutse ariko we nyene abona abanyonora ikigega ca reta akihorera canke akabakingira ikibaba. Mbere hari naho usanga ari we nyene ariko aranyonora agaca asaba impembo irengeye. ""Hari abandi bareka ibidandazwa vyari gutanga amakori bigaca ku ruhande ariko ukwezi kwahera agasaba impembo. None yibaza ko iyo mpembo ica iva hehe, ko hari aho nyene?"" Perezida Ndayishimiye ntiyumva ivyo gusaba imfashanyo, kuko kubw'iwe, abakeneye imfashanyo ni abatishoboye. Ahamagarira  abarundi gutahura ko ivyo bagiye baracamwo  vyatumye basamara. Ati: ""None ko umuntu wo gufashwa ari uwutishoboye, koko karashize ingani, abakozi ba Reta bitwe abatishoboye?  Jewe si uko ndavyumva; sindanavyemera; ni co gituma bintera isoni gusega"". Perezida Ndayishimiye abona ko uwutakoze atari akwiye guhembwa ukwezi guheze kuko ku bw'iwe, ""ni we ngumba y'ukuri kuko imana yamuhaye ubwenge n'inkomezi hanyuma abipfisha ubusa"". Avuga ko muri kino gihe igihugu kirangwamwo amahoro, agasaba Abarundi guhaguruka bakiyishura ivyo bataye, bakarangura imigambi yo kwiteza imbere. Ati: ""Twarabuze vyinshi, twarataye umwanya mwinshi kubera ububegito bwa benshi muri twebwe bwatumye tubura amahoro. ""Muri uwo mwanya twataye, ibikorwa bitakozwe ni vyinshi kandi biraturindiriye. ""Kurima, tukworora kijambere ntavyo twitaho; twarira ikija mu nda gusa, umusesekara ntiwotubajije, tukitwaza imyibutsa yataye igihe ngo ivy'ejo biraba ab'ejo. ""Guhingura itunga kama uwo wari umugani kuko biteba kwimbuka ... gutunganya aho abamukerarugendo ... vyari umugani."" ""Ivyo vyose vyari akazi koduha itunga dukeneye kandi n'ubu karacaturindiriye"".Atera akamo abarundi ko bova hasi bagakora kugira ngo bahamvye ibindi bihugu kuko vyovyo vyamaze kugera kure. Ati: ""Abandi barakamaze. Barubatse amabarabara, barubaka amashure, barubaka ingomero z'umuyagankuba, barubaka ivyo ba mukerarugendo bakenera, barubaka ibikoresho vy'ubuhinga ngurukanabumenyi, barubatse amahinguriro, ubu ntaco basigaje. ""Twebwe, ivyo vyose biracaturindiriye, dukure amaboko mu mpuzu dukore""."	https://www.bbc.com/gahuza/amakuru-56958068
politics	Burundi: Gen. Maj. Evariste Ndayishimiye azoserukire CNDD-FDD mu matora ni inde?	Kuri uyu wa Mungu 26/01/2020 niho Jenerali Majoro Evariste Ndayishimiye yemezwa n'abanywanyi b'umugambwe CNDD-FDD ngo azoserukire uwo mugambwe mu matora ategekanijwe mu kwa gatanu uno mwaka. Yatowe mw'ikoraniro kaminuza ridasanzwe ry'uwo mugambwe ryabereye i Gitega, umugwa mukuru wa politike w'u Burundi, inyuma y'igikorane cari kimaze minsi itatu kibera muri iyo ntara. Iryavuzwe riratashe kuko izina rya Evariste Ndayishimiye ryari rimaze iminsi rizunguruka ku mbuga hwaniro zitandukanye ko ari we afise amahirwe yo guhiganirwa ico kibanza kugira ngo asubirire Perezida Petero Nkurunziza. Evariste Ndayishimiye yinjiye mu rutonde rw'abandi ba candida bamaze kumenyesha ko bemejwe n'imigambwe yabo kugira ngo bayiserukire muri ayo matora ategurwa ko azoba ku wa 20/05/2020. Mu mwaka wa 2018, u Burundi bwarahinduye ibwirizwashingiro, ivyanuganurwa ko yari amayeri ya Perezida Nkurunziza yo kurondera kwigumiza ku butegetsi, nk'uko abakuru b'ibihugu vyinshi vya Afrika basanzwe babigira. Hagati aho, umunsi ariterako igikumu yatangaje abatari bake aho amenyeshereje ko atazokwisubirako ku vyo yari yemeye igihe yitoza mu 2015, ko cari ikiringo ciwe ca nyuma. Ariko kuri benshi, amazinda ntiyaheze n'aho yagumye abisubiramwo igihe cose. Rero, ayo matora abaye mu mugambwe CNDD-FDD amaze amazinda ku bibaza ko Perezida Nkurunziza yari agifise umugambi wo gusubira kwitoza ngo abandanye atwara igihugu. Ingingo yo kwitoreza ikindi kiringo mu 2015 yatumye u Burundi bwinjira mu ndyane za politike, maze imigenderanire y'u Burundi n'ibihugu bitari bike iratoseraka. Evariste Ndayishimiye ni umunyamabanga mukuru w'umugambwe uri ku butegetsi CNDD-FDD  kuva mu kwezi kw'umunani 2016, aho uwo mugambwe usubiriyemwo itunganywa ryawo, asubirira Pascal Nyabenda yari umukuru wawo. Yavukiye muri komine Giheta y'intara ya Gitega ubu isigaye ari umugwa mukuru wa politike w'u Burundi kuva mu 2018. Jenerali Ndayishimiye azwi ko yarwanye muri uwo mugambwe ucitwa umuhari, mu ntambara yadutse mu Burundi inyuma y'igandagurwa rya Perezida Melchior Ndadaye yari amaze amezi atatu ku butegetsi. Melchior Ndadaye yari yatowe ku wa 01/06/1993, ashikirizwa ubutegetsi ku wa 10/07/1993.  Inyuma y'amezi atatu gusa, ni ukuvuga ku wa 21/10/1993, yaragandaguwe n'igisirikare c'ico gihe, bica bituma igihugu cinjira mu ntambara hagati y'Abarundi bo nyene yamaze imyaka irenga cumi. Jenerali Ndayishimiye ari mu bacitse kw'icumu mu bwicanyi bwakorewe abanyeshure b'Abahutu kuri kaminuza y'u Burundi mu kwa gatandatu 1995. Yaciye ahamvya abandi barwanyi b'umuhari, ico gihe wari ucitwa CNDD ishami ryawo rikitwa FDD, urongowe na Leonard Nyangoma yawutanguje mu 1994. Uyo muhari, mu nyuma wagiye kwitwa CNDD-FDD, umaze kwinjira mu masezerano y'amahoro ya Arusha yo mu 2000 ugashira ibirwanisho hasi mu 2003, Jenerali Ndayishimiye yarakoze mu biro bikuru vya gisirikare. Inyuma y'amatora y'umukuru w'igihugu ya 2005 yatsinzwe na CNDD-FDD, Jenerali yaragenywe nk'umushikiranganji w'intwaro yo hagati mu 2006-2007, imbere y'uko agenwa kuba umuhanuzi wa gisirikare mu biro vy'umukuru w'igihugu. Ku myaka 52 y'amavuko, Evariste Ndayishimiye aharurwa mu bategetsi bakomeye b'igihugu.	https://www.bbc.com/gahuza/amakuru-51254449
sports	Qatar World Cup 2022: Paris mu bindi bisagara bitazerekana inkino	"I﻿gisagara ca Paris kibaye ica vuba mu Bufaransa kimenyesheje ko kitazoshira imboneshakure nini abafana borabirako umupira mu gihe himirije inkino z'isi zizobera mu gihugu ca Qatar. I﻿co gisagara kivuga ko bitewe n'imvo z'agateka ka zina muntu hamwe n'ibidukikije mu gihugu kizakira iryo higanwa. I﻿bisagara vya Lille, Marseille, Bordeaux, Strasbourg na Reims  na vyo biramaze kumenyesha ko bitazerekana izo nkino bifatiye kuri izo mpamvu nyene. P﻿ierre Rabadan ajejwe igisata ca Sport mu gisagara ca Paris, avuga ko no kuba izo nkino zateguwe kuba mu gihe c'ubukonje na vyo vyatumye hafatwa iyo ngingo. I﻿vyo vyatanguye ku musi wa gatandatu aho umukuru w'igisagara ca Lille wo mu mugambwe w'aba socialiste, Martine Aubry, avugiye ko inkino z'igikombe c'isi muri Qatar ""ata gaciro zifise uravye agateka ka zina muntu, ibidukikije na Sport"". C﻿o kimwe n'abandi bakuru b'ibisagara, ariyamiriza uko uburenganzira bw'abakozi bwubahirizwa muri Qatar; ibivugwa ko hari igitigiri kinini c'abapfuye  mu bakozi b'abanyamahanga; hamwe n'ingaruka y'ibibuga vyubatswe ku bidukikije, vyose bifise ubuhinga bwo gutanga akayaga hanze yavyo. I﻿ Marseille, harabaye imigambi yo gushiraho imboneshakure nini mu gihe Ubufaransa bwoshika mu rukino rwa nyuma, ariko ubu ivyo bikaba vyahagaritswe. U﻿mukuru w'ico gisagara w'umu socialiste, Benoit Payan, yavuze ko iryo higanwa ""ryagiye rihinduka buhoro buhoro iryo gusinzikaza agateka ka muntu no kutubahiriza ibidukikije, ibitajanye n'inyifato twari twiteze muri Sport - na cane cane mu mupira w'amaguru - dukwiye guteza imbere"". N﻿tibiramenyekana igitigiri c'ibisagara vyo mu Bufaransa biriko birategura ikibanza aho abakunzi b'umupira bashobora gukurikiranira umugwi w'Ubufaransa, ufise igikombe c'inkino zabereye mu Burusiya mu 2018."	https://www.bbc.com/gahuza/articles/cpr7jd9q593o
health	Kenya igiye guhererwa n'inkingo za Covid-19	"Uwujejwe umugambi wo gukingira ikiza ca Covid-19 muri Kenya yabwiye BBC ko ububiko bw'inkingo Kenya yahawe buzoba bugaragara mu ntango z'indwi iza. Dr Willis Akhwale yavuze ko Kenya yari yaronse inkingo zirenga umuriyoni mu nkingo imiriyoni 3,5 za AstraZenea ico gihugu cari casavye umugambi Covax (ujejwe kuronsa inkingo ibihugu). Yagize ati ""twateye incanco abanye Kenya bashika hafi 940.000, rero nta zindi nkingo dusigaranye."" Ibi bisigura yuko abanye Kenya bari munsi ya 2% ari bo baronse urukingo rwa mbere. Abajejwe ivy'amagara bari bizigiye gutangura gutanga urukingo rwa kabiri kuva mu ndwi yambere y'ukwezi kwa gatandatu, ariko iyo gahunda isa n'iyitagikunze. Guhagarika kurungika hanze inkino vyagizwe n'Ubuhinde mu gihe bugeramiwe n'ikiza ca Covid-19, kwabangamiye imigambi yo gukingira hirya no niho kw'isi, cane cane mu bihugu vyikora ku rukingo rwa AstraZeneca. Dr Akhwale yavuze ko Kenya yari yatumije inkingo imiriyoni 30 za Johnson & Johnson bikaba vyitezwe ko zishika mu kwezi kwa munani. Abahinga bagabisha yuko kubura inkingo zikwiye mu bihugu vyo muri Afrika bishobora kuzotuma coronavirus yihindukiranya, hakaza ikibazo gikomeye nk'icibonekeje mu Buhinde. Dr Akhwale yavuze ko gusabikanya inkingo ku buryo bungana ""bitegerezwa kuba"". Yongeyeko ati ""'ntushobora gutekana gushika abandi bose batekanye' kigomba kuguma ari icivugo ngenderwako""."	https://www.bbc.com/gahuza/amakuru-57164497
entertainment	Hannah Alateju ni rurangiranwa kuri Instagram naho yacitse ibihimba	Hannah Alateju ni rurangiranwa kuri Instagram naho yacitse ibihimba	https://www.bbc.com/gahuza/amakuru-51316520
health	République tchèque: Abantu ibihumbi bakoze ibirori vyo gusezera coronavirus	"Mu gihe ishirahamwe rijejwe amagara y'abantu kw'isi OMS muri ino ndwi ryagabishije ko ikiza ca coronavirus kitariko kirahera ubu bwa vuba, mu gihugu ca Repubulika ya tchèque hoho bari mu minsi mikuru yo kugisezera. Abantu baharurwa mu bihumbi bakoraniye ku meza ipima uburebure bwa metero 500 ku kiraro Charles Bridge kiri ku mugwa mukuru Prague ku wa kabiri banywa bongera bafungura ivyo baje bitekereye. Abari batumiwe muri ico kirori basabwa gusangira n'abo begeranye kandi na ya ngingo yo gutandukana ntibayikurikije, ivyo ababa mu bihugu bikigendera kuri ya ngingo ya guma mu rugo babona nk'umugani. Muri ico gihugu kirimwo abantu bangana n'imiliyoni cumi, abashika hafi 12,000 ni bo banduye iyo ndwara, abashika 350 nabo irabahitana. Uwateguye ivyo birori yavuze ko vyashobotse kubera ata bakerarugendo bakiri muri ico gisagara kizwi ko kiri mu bisagara biteye igomwe. Amasanamu yava muri ivyo birori yerekana abari muri vyo bicaye hamwe, banywa bongera barorera abariko bakora ibikino. Ondrej Kobza, asanzwe afise inzu y'uburiro akaba ari nawe yateguye ivyo birori, yabwiye itororokanirizo ry'amakuru AFP ati: ""Twashatse kwigina ko coronavirus yaranduranywe n'imizi mu gutumira abantu kugira ngo basubire baramukanye kandi berekane ko badatinya kuramukanya, ko batanatinya no gusangira umukate n'abagenzi"". Ibibanza vyari vyateguwe vyose vyari vyuzuye. Repubulika ya tchèque yihutiye gufata ingingo za guma mu rugo hakiri kare ikaba yarashoboye kugabanya ubukari bw'ico kiza kitarasasika inganda. Mu ndwi iheze, leta yararekuye amakoraniro y'abantu bashika 1,000. Ibibanza vy'ubwogero, amazu ndangakaranga, ibibanza vy'iyororero ry'ibikoko n'amazu y'amakoraniro ubu arashobora kwugururwa akakira abantu bose bashoboka. Amazu y'uburiro n'ay'ubunywero arashobora kwakira abakiriya mu kiringo c'ukwezi. Ikiboneka ni uko abanyagihugu b'Aba-tchèque bashoboye guhangana n'ico kiza kubera ububangutsi mu gufata ingingo ruhasha. Hagati aho, nivyo ko gutezura ingingo za guma mu rugo kutatumye ibitigiri vyiyongera; ariko hariho mu burere bwa kure cane uvuye ku mugwa mukuru Prague hakiboneka abandura, mu gihe muri ico gisagara hibonekeza abatarenga 15 gusa bandura ku munsi."	https://www.bbc.com/gahuza/amakuru-53246346
health	Wari uzi ko ushobora kwandurira coronavirus mu kazu ka surwumwe?	"Abashakashatsi berekana ko, mu bakoresha twa tuzu twa surwumwe twa none, kurya gusunika amazi yo mu gikono umufuniko wuguruye bituma haba umwuka uja mu mpwemu duhema maze umuntu agashobora kwinjiza imigera nk'iya coronavirus  biciye mu guhema. Abahinga b'abashinwa bavuga ko kurya gusunika amazi gushobora gutuma umwuka urimwo amazimazi uvuye muri kirya gikono ushobora kuduga ukagera ku burebure bwo gushika ku mutwe canke no kurenga. Uwo mwuka ugizwe n'amazimazi ushobora kuguruka gushika hafi mu metero yose uja mu kirere nk'uko abahinga bo kuri kaminuza ya Yangzhou babisigura. Basaba ko mu gusunika amazi iyo umuntu ahejeje kwituma ari ukubanza gupfundikira kirya gikono. Coronavirus ikwirakwizwa n'imphwemu iyo umuntu akoroye canke yasamuye, canke agakora ku bikoresho vyasizweko imigera. Abantu basanzwe baranduye uwo mugera nabo nyene bashobora kugira iyo migera mu mazirantoke abavamwo, n'aho bitererekanwa neza nimba iyo nayo ishobora kuba inzira yo kwanduza abandi. Abahinga kw'isi yose bariko barapima neza amazi atwara imicafu kugira ngo bamenye nimba koko hari abantu boba baranduye coronavirus biciye kuri ayo mazi. Hari iyindi migera ishobora gukwirakwira bivuye kw'isuku rike ry'utuzu twa surwumwe. Rero ngo iyo amazi asunitswe avuye mu ngunguru ya karya kazu ka surwumwe, akubita kunkuta z'igikono, bigatuma haba uruvangatirane n'uwo mwuka uva mu gikono. Uwo mwuka ugizwe n'utubumbe duto cane rwose tw'amazi ku buryo dushobora kuguma mu kirere mu kiringo kirenga umunota wose, nk'uko Ji-Xiang Wang na bagenzi biwe bo kuri kaminuza ya Yangzhou mu Bushinwa babisigura. Ku ruhande rwiwe, Dr Bryan Bzdek wo mu kigo kijejwe ubushakashatsi ca Bristol kw'ishure kaminuza rya Bristol, avuga ko n'aho bitaboneka neza ko coronavirus ishobora gukwirakwira muri ubu buryo, birumvikana neza ko ari vyiza kuba magabo. Ati: ""Abakoze ubwo bushakashatsi bavuga ko ari iyo umuntu ahejeje kwituma ari vyiza kwugara kirya gikono c'akazu ka surwumwe mu gihe co gusunika amazi, kugirira isuku imbuga za kirya gikono n'ahandi hose umuntu ashobora gukorakora, kandi agakaraba neza iyo avuye mu kazu ka surwumwe"". Abona ko n'aho bitaboneka neza ko ivyo bishobora kugabanya ikwirakwira ry'imigera ya Covid-19 na SARS, ni vyiza ko izo ngingo zerekeranye n'isuku ry'akazu ka surwumwe zikurikizwa ngo kuko hari n'iyindi migera myinshi cane yandukira iciye mu mazirantoke."	https://www.bbc.com/gahuza/amakuru-53126176
politics	Ukraine - Russia: Abasirikare 10.000 ba Ukraine bamaze kwicwa, Kyiv niko ivuga	Ukraine ivuga ko ingabo zababa 10.000 z’igisirikare cayo bamaze gupfira muri ino ntambara kuva igitero c’Uburusiya gitanguye mu mpera z’ukwa kabiri. Umuhanuzi w’umukuru w’igihugu  Oleksiy Arestovych yatangaje ibi mu kiganiro cacishijwe ku mbuga hwaniro, igihe yari abajijwe igitigiri c’abasirikare Ukraine imaze gutakaza mu misi 100 ya mbere y’intambara – ni ukuvuga, gushika ku wa 03 Ruheshi (6). Ukraine ivuga ko itakaza hafi abasirikare 100 bari ku rugamba buri musi, abandi baharurwa mu majana nabo bagakomereka. Arestovych avuga ko abo Uburusiya bumaze gukataza bobo barenga kure n’iyo incuro zitari nke. Reta ya Ukraine ivuga ko ingabo z’Uburusiya zirenga 30.000 zimaze gupfa, ariko ibitigiri ngereranyo bitangwa n’igendereza ry’Ubwongereza biri hasi – abarenga 15.000. Intambara yose ya Afghanistan yo kuva mu 1979 gushika 1989 yahitanye ingabo z’icahoze ari Reta zunze Ubumwe z’abasoviyeti zababa 15.000. Abategetsi b’Uburusiya ntibaratanga igitigiri nyaco ico ari co cose ku vyerekeye n’abo bamaze gutakariza muri iyi ntambara ya Ukraine kuva ku wa 25 Ntwarante (3), aho bavuze ko abasirikare n’intwazangabo 1351 ari bo bari bamaze gupfa. Igisata ca BBC gikoresha ururimi rw’ikirusiya cemeza ko abasirikare b’Uburusiya 3502 bapfuye – ariko aba bakaba ari babamenyekanye kandi bahamwe mu matongo y’abapfuye. Perezida Joe Biden wa Reta Zunze Ubumwe za Amerika avuga ko mugenziwe wa Ukraine Volodymyr Zelensky  atashatse kwumvira Amerika igiye yariko igabisha ko Uburusiya bwariko butegura igitero ku gihugu ciwe. Mw’ijambo yashikirije mu gihe yari mu gikorwa co kegeranya uburyo ejo ku wa gatanu, afatira ku mburi z’uko Uburusiya bwoba bwariko butegura igitero, Biden yavuze ati: “Ndazi ko abantu benshi bibaza ko nariko ndashikuza”. “Ariko nari nzi ko dufise amakuru yose yavyerekana”. Yongera ko y’uko ata nkeka zari zihari ko umukuru w’igihugu c’Uburusiya Vladimir Putin yariko atera “aja ku mupaka” ariko “Zelensky ntiyashatse kuvyumva, co kimwe n’abanyagihugu benshi”. “Ndatahura igituma batashatse kuvyumva, ariko yarinjiye”. Amerika yatanguye kugabisha ko Uburusiya bwariko butegura igitero kuri Ukraine imisi itari mike imbere y’uko Putin atangaza “igikorwa kidasanzwe” kuri iki gihugu ku wa 24 Ruhuruma (2) . Izi mburi zafashwe nk’ugushikuza mbere ziranegurwa bikomeye n’ibihugu bimwe bimwe vy’incuti za Amerika i Bulaya, vyafashe ico gihe ko Amerika yariko irashikuza. Kuva iyi ntambara itanguye, Uburusiya buramaze kwigarurira ibisagara bikeya, ubu ikaba yashize inguvu zose mu buseruko aho iriko irondera kwigarurira intara za Luhansk na Donesk ziri mu karere ka Donbas. Ubushikiranganji bwo kwivuna abansi bw’Ubwongereza buvuga ko igisagara ca Severodonetsk kiriko kiberamwo intambara z’urutavanako. Buvuga ko bisa n’uko impande zompi ziriko ziratakaza igitigiri kinini c’ingabo muri izi ntambara zikomeye zibera ku mabarabara y’ico gisagara. Hagati aho, ubu bushikiranganji buvuga ko ingabo z’Uburusiya ata ntambwe ziratere utera uja mu bumanuko bw’iki gisagara. Buvuga kandi ko Uburusiya buriko buregeranya invugu zo hasi no mu kirere kugira ngo bushobore gucuvya burundu ingabo za Ukraine. Mu buseruko bwa Ukraine, itsinzi ku rugamba ibandanya ironkwa n’uwufise ibikoho binini binini. Ni vya muzinga n’ibindi birasa ibisasu kure – bishobora gutera ibirindiro vy’umwansi. Iyi ni intambara – bisa nk’aho – Uburusiya ari bwo bworohewe ubu. Umwe mu bategetsi bo hejuru mu gisata c’umutekano yabwiye ikinyamakuru co mu Bwongereza, Guardian ko uruhande rwiwe ubu ruriko ruraherezwa n’amasasu. Vadym Skibitsky avuga ko abarusiya ubu basumvya ibikoresho abanya Ukraine incuro kuva kuri cumi gushika kuri cumi na zitanu, ko rero ingabo za Ukraine zikeneye vuba bwango ibindi bikoresho. Hari vyinshi bimaze kwemerwa – cane cane vya muzinga bigezweho vyo mu bwoko bwa HIMAR na M270 vyo muri Amerika no mu Bwongereza – ibi bikaba ari ntahusha. Ariko ntibirashika ku rubuga rw’intambara  igenda iba nabi. Bimwe mu bisagara biherutse kwigarurirwa n’ingabo z’Uburusiya harimwo Mariupol, igisagara kiri ku nkengera y’inyanja mu bumanuko bushira ubuseruko bwa Ukraine, ubu kikavugwa ko gishobora kwadukamwo ikiza ca cholera, nk’uko bivugwa n’ubushikiranganji bwo kwivuna abansi bw’Ubwongereza. Inyubakwa hafi zose zo muri iki gisagara zarononekaye canke zirasenyurwa, amazi akaba yavanganye n’imyanda iva mu tuzu twa surwumwe nk’uko bivugwa n’ishirahamwe ONU. Iki kiza caribonekeje i Mariupol imbere y’aha, kandi abarwayi bakaba baribonekeje irya n’ino mu kwezi guheze. Umukuru w’igisagara wo ku ruhande rwa Ukraine, Vadym Boychenko, yabwiye BBC ko “cholera, amacinya n’izindi ndwara zandukira zamaze gushika mu gisagara”, kandi ko cugawe kugira ngo ntihaduke akaranda gakomeye. Aya makuru ntashobora guhinyuzwa na BBC, mbere umukuru w’iki gisagara yagenywe n’Uburusiya avuga ko ibipimo vyama bikorwa igihe cose kandi ko ata muntu n’umwe arwaye cholera arigera aboneka.	https://www.bbc.com/gahuza/articles/c517jkwnk8zo
health	Ikigo kijejwe kurwanya indwara CDC kirashima ingene Africa yarwanije coronavirus	"Umuyobozi w'ikigo ca Afrika gishinzwe kurwanya indwara (CDC) yashimiye ibihugu vy'Afrika ku kungene vyashoboye guhagarika ikwirakwira rya coronavirus. Ku mugabane wose wa Afrika, abantu umuliyoni 1.4 nibo banduye, abashika ibihumbi 34 bakaba ari bo bapfuye kuva mu kwa gatatu. Ibi biharuro biri hasi cane ugereranije n'ivya Bulaya, Aziya, Amerika, kandi bikaba bigenda bigabanuka. John Nkengasong arongoye ikigo CDC yabwiye BBC ko ingingo zafashwe hakiri kare muri Afrika zafashije cane mu kurwanya ikwirakwira ry'uwu mugera. Ikigo CDC ni ikigo kijejwe amagara y'abantu kikaba cegukira umuryango w'ibihugu vya Afrika AU. Uyu mugabane utuwemwo n'abantu barenga gato umuliyaridi ufise ibice biri munsi ya 5% vy'abanduye umugera kw'isi yose, hamwe na 3.6% vy'abapfuye. Muganga Nkengasong avuga ko amakuru avuga ko abandura umugera hamwe n'abo uhitana atavugwa ko ari ""ibinyoma"". Ati: ""Kumbure birashoboka ko hari abandura ntitubamenye, nk'uko biri no mu bindi bice vy'isi…ariko ntabo tubona bapfira ku mabarabara canke bahambwa mu binogo rusangi muri Afrika"". Kuva habonetse umurwayi wa mbere mu kwa gatatu, ibihugu vyose vya Afrika vyaciye vyihutira gufata ingingo mu ntumbero yo kurwanya uwu mugera. Vyinshi muri vyo, harimwo na Afrika y'Epfo, vyarafashe ingingo za guma mu rugo mu gihugu cose, ariko hari n'ibindi vyovyo nka za Etiyopiya vyafashe ingingo zibayabaye. Hagati aho, Muganga Nkengasong avuga ko kubona ibitigiri vy'abanduye vyagumye hasi vyavuye ""ku gukorera hamwe kw'ibihugu vyose vy'umugabane"", vyaciye vyitaho ""gupima ku murindi munini kandi bigaca bihimiriza abantu kwambara udupfukamunwa"". Ati: ""Mu bihugu vyinshi, harimwo na Etiyopiya nsanzwe nkomokamwo, winjiye mu mabarabrara ya Addis-Abeba uzosanga hafi 100% bose bambaye udupfukamunwa"". Muganga Nkengasong avuga kandi ko kubona abenshi mu batuye ku mugabane wa Afrika ari abakiri bato ko navyo vyafashije. Avuga kandi ko hampande y'ibi, utwigoro two gushigikira abanyagihugu be n'uburambe mu guhangana n'indwara z'ivyaduka nka Ebola, vyarafashije cane guhangana na coronavirus."	https://www.bbc.com/gahuza/amakuru-54270715
politics	Zelensky abwira ingabo za Russia ati: ‘Vyobabera vyiza kurokoka muri muri Russia hako muza kugwa iwacu’	"Perezida Volodymyr Zelensky wa Ukraine avuga ko Uburusiya buriko bugerageza gusatira ingabo za Ukraine nu ntara ya Donbas iri mu buseruko. Mw'ijambo yashikirije nijoro ku wa gatandatu mw'ijoro, yavuze ko bariko ""begeranya izindi ngabo mu ntumbero yo gukora ibitero bishasha muri ako karere"" ariko akaba yatanze  ubutumwa bw'agasuzuguro ku ngabo z'Uburusiya. Ati: ""Vyobabera vyiza murondeye kubandanya mubaho mu Burusiya gusumba gutikirira ku butaka bwacu"". Ati: ""Turazi ko intwazangabo z'Uburusiya ziriko zitegura abandi benshi bashasha baza guhona. Muri aba bantu, bamwe muri bo bacitse intege mu kwa gatatu n'ukwa kane, hari benshi bariko barinjizwa ariko batavyishimiye cane, mbere batamenyereye n'intambara"". ""Buri Murusiya arashobora kurokora ubuzima bwiwe"". Zelensky avuga ko Ukraine iriko irakora ""ibishoboka vyose"" kugira ngo habe igikorwa co guhungisha abasirikare n'abasivire amajana n'amajana bagotewe mu gisagara ca Mariupol. Avuga ko Ukraine iriko irakorana n'incuti zayo mu gufatira Moscou ibindi bihano kandi ko yizeye y'uko ingingo yo gufatira ibindi bihano ku gitoro igihe gusohoka ""vuba cane"". Avuga ko ibarabara ry'ikibuga c'indege ca Odesa ryabomowe rigiye gusanurwa, yongera yemerera igihugu ko ibisagara vyigaruriwe n'ingabo z'Uburusiya, harimwo Kherson, Melitopol na Berdyansk bigiye kubohorwa. Ni mu gihe ariko Uburusiya bubandanya bushinga imizi mu gisagara ca Kherson, nk'uko umushikiranganji wo kwivuna abansi w'Ubwongereza abivuga, aho amenyesha ko Uburusiya bugomba gutsimbara mu nzira ya poritike n'ubutunzi muri ako karere. Iki gisagara co mu bumanuko bwa Ukraine cigaruriwe   n'ingabo z'Uburusiya mu ntango z'ukwa gatatu, kikazofasha Uburusiya gukomeza ubutegetsi bwabwo muri Crimée/Crimea, bwongere bworoherwe mu bitero amaja mu buraruko no mu burengero, nk'uko ubutumwa bw'ubushikiranganji bwacishijwe ku rubuga rwa Twitter bubivuga. Kuva uno musi, mu ntumbero yo gutsimbataza ubutegetsi bwabwo muri ako karere, Uburusiya bwatanze ikiringo c'amezi ane kugira ngo ifaranga ryabwo, rouble, rizobe ryasubiriye irya Ukraine, hryvnia. Ni mu gihe bivugwa ko Ingabo za Ukraine zasubije inyuma iz'Uburusiya mu micungararo ya Kharkiv. Igisirikare ca Ukraine gitangaza ko ejo ku wa gatandatu cigaruriye uturere tune turi mu buraruko no mu buseruko bw'igisagara ca Kharkiv, ari two agace ka Roganka, Ruska Lozova, Slobidske na Prelesne. Ikigo Institute for War Studies, gikora ubushakashatsi ku bijanye n'ivyo kwivuna abansi hamwe n'imigenderanire, kivuga ko ibi biri mu rukurikirane rw'ibitero vyo kwivuna ingabo za Ukraine zagize hanze y'ico gisagara. Ingabo za Ukraine ""zarigaruriye uduce tutari duke mu buraruko no mu buseruko mu micungararo y'igisagara"", kikavuga ko ibi bizotuma uturere dutuwemwo n'abanyagihugu tumaze igihe duterwa ama bombe turonka akoyoko. Ibi bivugwa mu gihe Ubushikiranganji bwo kwivuna abansi bw'Uburusiya butangaza ko ingabo zabwo zirwanira mu kirere zakoroye indege z'intambara zibiriza Ukraine Su-24m mu kirere ca Kharkiv mw'ijoro ryakeye, nk'uko vyandikwa n'itororokanirizo ry'amakuru Reuters. Ubu bushikiranganji buvuga kandi ko bwakoze igitero ku birwanisho Amerika n'ibihugu vya Bulaya vyari bihaye Ukraine, kandi ko bwasambuye ibarabara ry'ikibuga c'indege ca gisirikare hafi y'igisagara ca Odesa. Ubu bushikiranganji buvuga ko bwakoresheje misire zidahusha, zizwi nka Onyx, mu gutera ico kibuga c'indege, inyuma y'aho Ukraine ikaba yaciye yagiriza ko yateye ibarabara rishasha ku kibuga c'indege ca Odesa. Umukuru w'inama nshingamateka ya Amerika Nancy Pelosi yagize urugendo giturumbuka i Kyiv aho yabonanye na Perezida Zelensky ejo k uwa gatandatu. Mw'ireresi yacishijwe ku rubuga rwa Twitter yerekana Pelosi mu mabarabara y'umugwa mukuru wa Ukraine, Perezida Zelensky avuga ko ""Amerika ari yo ifata iya mbere mu gushigikira Ukraine mu ntambaraya yayo yo kurwanya igitero c'Uurusiya"". ""Turabashimiye cane ku kungene mufahsa mu gukingira ubwigenge n'ubusugire bw'igihugu cacu"". Uyu mukuru w'Inama nshingamateka ya Amerika avuga ko we n'intumwa yari arongoye batewe  ""iteka rinini ryo kubonana n'umukuru w'igihugu wa Ukraine ejo"". Avuga ko ibiganiro vyabo vyibanze ahanini ""ku mfashanyo mu vyo umutekano, ubutabazi n'ubutunzi, ariko kandi no gusanura igihugu mu gihe intambara izoba irangiye""."	https://www.bbc.com/gahuza/amakuru-61290196
business	Burundi: OLUCOME iriyamiriza ingingo yo kwugara ibiryo vy'abavunjayi (bureau de change)	"Umukuru w'ishirahamwe ryishinze kurwanya igiturire n'isesagurwa ry'itunga ry'igihugu, OLUCOME, aranegura ingingo y'Ibanki Nkuru y'u Burundi yo kwugara amazu adandaza amafaranga  mvamakungu. Mw'itangazo yasohoye kuri uyu wa kabiri, Gabriel Rufyiri arongoye Olucome avuga ko iyo ngingo itazotorera umuti ikibazo c'ikena ry'amafaranga mvamakungu cibonekeza mu gihugu. Ku wa 07 z'uku kwa kabiri, Ibanki Nkuru y'Uburundi, BRB, yarafashe ingingo yo kwaka impusha amashirahamwe yose acuruza amafaranga mvamakungu mu Burundi. Iyagiriza ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyagize ingaruka mbi ku butunzi bw'igihugu, nk'uko BRB ibivuga. Mw'iryo tangazo, Bwana Rufyiri avuga ati: ""Iyo ata mafaranga y'agaciro ahari, ingingo nk'iyo siyo iza gukemura ikibazo kuko ibiciro vy'amafaranga y'agaciro bivana n'ingene aboneka kw'isoko ryayo"". Yibutsa ko iryo kena ry'amafaranga y'agaciro rituma ibidandazwa bimwe bimwe mu gihugu bikena kubera hakenerwa ayo mafaranga kugira ngo hagurwe ibikoresho nkenerwa mu guhingura ivyo bidandazwa. Atanga akarorero k'isima, amafanta, ibiyeri n'ibindi, avuga ko ""iyo bibonetse usanga bigurishwa ku biciro vy'umurengera"". Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyarahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena. Leta y'u Burundi yagiye ifata ingingo mu ntumbero yo kugenzura ko urudandazwa rw'amafaranga mvamakungu, ariko cagumye ari ikibazo ngorabahizi, arico catumyeIbanki Nkuru y'igihugu yugara amashirahamwe yose adandaza ayo mafaranga. Olucome isaba leta kuvyura imigenderanire n'ibihugu bitanga imfashanyo, kwongereza ibidandazwa bishorwa hanze, guhimiriza abarwizatunga b'banyamahanga kuzana imitahe yabo mu gihugu, kunagura igisata c'ingenzi, ivyo vyose kugira ngo amafaranga mvamakungu yinjire mu Burundi."	https://www.bbc.com/gahuza/51460922
religion	South Africa yashinguranye iteka Musenyeri Desmond Tutu	"Abanya Afrika y'Epfo biriwe mu birori vyo gushingura wa musenyeri Desmond Tutu  yarwanije intwaro y'ivanguramoko ya Afrika y'Epfo, ibirori vyabereye mw'isengero nkuru ya Anglican  i Cape Town. Tutu, yagize uruhara rukomeye mu kurangiza intwaro y'ivanguramoko muri Afrika y'Epfo akanahabwa agashimwe kitiriwe Nobel, yapfuye ku wa Mungu afise imyaka 90. Perezida  Ramaphosa wa Afrika y'Epfo ni we yashikirije ijambo rikuru muri ibi birori vyo gushingura uyu musenyeri kuri uyu wa gatandatu, ibirori vyari vyitabiriwe n'abantu 100 gusa kubera amategeko yo kurwanya ikiza ca coronavirus. Mw'ijambo ryiwe, Perezida Ramaphosa  yavuze ko Tutu  ari ""umuvyeyi w'imitima w'igihugu cacu gishasha"". Kuva yitavye Imana ku wa Mungu uheze, ibihumbi n'ibihumbi baragiye kumwunamira kw'isengero  St George's Cathedral,  aho ikiziga ciwe cari. Tutu ni umwe mu bantu bakomeye barwanije cane intwaro y'amacakubiri n'ivanguramoko yashizweho n'inkehwa z'abazungu mw'ikubagurwa bakoreye nyarwinshi b'abirabure, kuva mu 1948 gushika mu 1991. Perezida Ramaphosa yavuze ko Tutu yari ""umurwanyi mu rugamba rwo kurwanira ubwigenge, ubutungane, amahoro n'uburenganzira kuri bose. Atari muri Afrika y'Epfo honyene...ariko kandi no kw'isi yose"". Ati: ""Niba dushaka kumenya akarorero k'umuntu w'igihagararo kidasanzwe, w'imico idasanzwe kandi yitaho abantu, nta nkeka ko ari uyu mugabo turiko turashingura uyu musi"". Mu bitabiriye ibi birori kw'ishengero rikuru rya Cape Town harimwo abagenzi, umuryango, abarongoye ishengero n'abanyaporitike. Tutu yari yasavye ashimitse ko mu kumushingura hatoba ""ugusesagura canke gukoresha uburyo buhanitse"", kandi bagakoresha ""isandugu izimbutse ishoboka"". Yasavye kandi ko amashurwe yonyene yoba ari mw'isengero yoba ""urugori rw'amashure rw'umuryango wiwe"", nk'uko bivugwa n'ibigo  Archbishop Tutu IP Trust hamwe na Desmond and Leah Tutu Legacy Foundation. Vyitezwe ko ibisigarira vyiwe bihambwa inyuma ya arutari mw'isengero nkuru St George's Cathedral - isengero nkuru yamaze imyaka 35 arongoye. Mu butumwa yatanze mu buryo bwa videwo, Musenyeri mukuru wa Canterbury yasiguye ingene Tutu ""yamurikiye isi yose"". Avuga ko icubahiro yahaye Tutu ari nk ' ""imbeba yunamira inzovu"". Umukobwa wa Tutu Mpho yavuze ko urukundo berekanye kuri se wiwe ""rwatsimbataje imitima yabo"". Ati: ""Kubera twamusangiye n'isi, namwe muradusangije igice c'urukundo mwari mumufitiye"". Igihe ikiziga ciwe cashirwa ahagaragara muri Cape Town, abantu benshi baraje kumusezera ubwa nyuma. Umugabo umwe, Wally Mdluli, yagenze ibirometero birengo 1000 kuva Bloemfontein gushika Cape Town agenda arasaba ko bamwunguruza kuri gusa (lift)  - aca mu ncuti n'abagenzi asaba ko bomufasha kugira ashobore gukora urugendo rwiwe, mbere akaryama muri station y'igitoro igihe yari ku rugendo. Yabwiye umunyamakuru wa BBC i Cape Tow ati: ""Numva nuzuye umunezero inyuma y'aho mboneye isandugu y'ikiziga. Ni nk'uko umengo umutima wiwe uri muri jewe"". Tutu yarakoresheje igihagararo ciwe mu kwiyamiriza agahotoro kakorerwa abirabure mu gihugu ciwe, akama avuga ko yabikora kubw'ukwemera atari ku mvo za poritike."	https://www.bbc.com/gahuza/amakuru-59845718
health	OMS/WHO igabisha ko Africa ihanzwe n'igihuhusi kigira gatatu ca Covid	"Ishirahamwe rijejwe amagara y'abantu kw'isi OMS/WHO rigabisha ko Afrika iri hafi yo guhura n'igihuhusi kigira gatatu ca Covid-19, ko rero ari nkenerwa kwongereza incanco. Igitigiri c'abamaze kwandura iki kiza carenze imiriyoni zitanu mu gihe ibihugu bishika indwi vy'uwu mugabane ata ncanco bigifise. Umukuru wa OMS mu karere ka Afrika, Matshidiso Moeti, avuga ati: ""Afrika irakeneye amamiriyoni yandi y'incanco muri kino gihe"". Afrika y'Epfo, Maroc, Tunisia, Ethiopia na Misiri nivyo bihugu bifise abanduye benshi gusumba ibindi ku mugabane wose. Uganda na Namibia birahanzwe n'igihuhusi ca gatatu ca Covid kiriko kiriha inkumbi, aho buri musi gihitana abatari bake. OMS ivuga ko abantu 136.000 bamaze guhitanwa n'iki kiza mu bihugu bitandukanye vya Afrika. Ubwoko bushasha bwa coronavirus bwiswe Delta buramaze kwibonekeza mu bihugu 14, mu gihe ubundi nabwo bwiswe Beta bwatanguye kwibonekeza muri Afrika y'Epfo, bumaze kugera mu bihugu 25. OMS ivuga ko gushika ubu ata kirangamisi c'ingene izindi ncanco zizobonekera, ariko ko zikenewe mu buryo bwihutirwa."	https://www.bbc.com/gahuza/57523476
sports	Ebola ngo nta mpungenge iteye irushanwa rya volley beach mu Rwanda	Mu Rwanda kuva uyu munsi hariko habera amahiganwa mpuzamakungu y'urukino bita volley yo ku mucanga canke volley beach. Ayo mahiganwa asanzwe atunganywa n'urunani  rw'amashirahamwe y'urukino rwa Federation International de Volley Ball canke FIVB. Ayo mahiganwa yitabiriwe n'imigwi yo mu bihugu bitandukanye birenga 20, birimwo 2 vyo muri Afrika n'ukuvuga u Rwanda nyene na Cote d' Ivoire, akazobera mu karere ka Rubavu hafi y'urubibe n'umuji wa Goma. Florentine Kwizera yabajije umukuru w'ishirahamwe ry'umupira w'amaboko Volley Ball mu Rwanda, Leandre Karekezi, nimba ata mpungenge bafise ku ngwara ya Ebola na burya ivugwa hakurya y'umupaka kandi izo nkino zikaba zikwega abantu benshi.	https://www.bbc.com/gahuza/imikino-49427373
politics	Ukraine: Umuvugizi wa Kremlin yemeje ko Russia imaze gutakaza vyinshi	"Uburusiya bwemeye ko ""bumaze gutakaza ingabo nyinshi cane"" muri Ukraine, ni mu gihe uyu musi ugira 44 kuva iki gitero gitanguye. Umuvugizi w'ibiro vy'umukuru w'igihugu Dmitry Peskov yabwiye ikinyamakuru co mu Bwongereza Sky News ko Abarusiya bamaze gupfira muri Ukraine ari ""amahano akomeye kuri twebwe"" . Avuga ko afise icizere ko Moscou igiye gushika kw'ihangiro ry'iyi ntambara ""mu misi iri imbere"". Amajambo ya Peskov aje inyuma y'aho Uburusiya bwirukaniwe mu Nama ya ONU ijejwe agateka ka zina muntu ku wa gatatu. Ibihugu bishika 93 kuri 193 bigize Inama Nkuru ya ONU bemeje iyi ngingo, inyuma y'aho ingabo z'Uburusiya zagirijwe ko zahonyanze agateka ka zina muntu mu buryo bw'agahomerabunwa mu gisagara zari zigaruriye ca Bucha mu buraruko bwa Ukraine. Mu kwishura, Moscou yaciye itangaza ko itanze imihoho muri iyo nama. Iyi nama imenyesha ko ""itewe cane umutima uhagaze n'ihonyangwa ry'agateka ka zina muntu"", mu gihe Perezida Volodymyr Zelensky  wa Ukraine yagiriza Uburusiya ko bwakoze ayandi mahano akomeye i Borodyanka, igisagara kiri hafi y'umugwa mukuru Kyiv. Peskov arahakana ko ingabo z'Uburusiya zishe abantu mu gisagara ca Bucha, yabwiye Sky News ko ""turi mu misi y'amarementanya n'ibinyoma"". Ata vyemezo atanga, yavuze ko amasanamu y'abasivire bishwe muri ico gisagara ari irementanya. Hagati aho, kwemera ko Uburusiya bwahatakarije abantu benshi ni ikintu kidasanzwe. Ku wa 25 Ntwarante (3), umushikiranganji w'Uburusiya ajejwe kwivuna abansi yavuze ko 1.351 mu basirikare babwo bari biciwe mu ntambara. Ukraine yoyo ivuga ko Abarusiya bamaze kuhasiga ubuzima bababa 19.000. Vyaba ibivugwa n'Uburusiya canke na Ukraine, nta ruhande rwigenga rurashobora kubihinyuza - abihweza ibintu n'ibindi bakagabisha ko Uburusiya bushobora kuba butuvya igitigiri c'ababwo bamaze gupfira mu ntambara, mu gihe Ukraine nayo ishobora kuba ikiduza kugira ngo itere intege abayo. Abategetsi bo mu bihugu vy'Uburengero bemeza ko abasirikare b'Uburusiya bari hagati ya 7.000 na 15.000 ari bo bamaze kuhasiga ubuzima. Peskov, umuvugizi wa Perezida Vladimir Putin w'Uburusiya kuva mu 2000, avuga kandi ko Uburusiya buriko burarondera ingene bworangiza iyi ntambara. Ati: ""Abasirikare bacu bariko bakora uko bashoboye kwose kugira ngo ibi bikorwa vya gisirikare birangire, kandi turizeye ko mu misi iri imbere, atari kure cane, ibi bikorwa bizoshika ku ntego yavyo canke naho birangizwe n'ibiganiro hagati y'intumwa z'Uburusiya n'iza Ukraine"". Uburusiya bwarakuye ingabo zabwo ahegereye Kyiv ubu bukaba bwashize inguvu zose mu buseruko bwa Ukraine - ariko nta kimenyetso na kimwe cerekana ko intambara igiye guhagarara. Icegera c'umushikiranganji wa mbere wa Ukraine atera akamo abanya-Ukraine baba mu buseruko guhunga bakibishoboye, mu gihe ibibombe bibandanya bicucagirwa muri ako karere bitorohereza ibikorwa vyo guhungisha abantu. Ejo ku wa kane, ibihugu vyo mu Burengero vyafatiye ibindi bihano Uburusiya mu vyo ubutunzi mu kwihora ku vyaha vy'intambara bwagirizwa muri Ukraine. Ari imbere y'inama nshingamateka y'Uburusiya, Duma, umushikiranganji wa mbere Mikhail Mishustin yaremeje ko ingaruka z'urukurikirane rw'ibihano zisigura ko iki gihugu kigiye guhura n'ibibazo vyubutunzi bitari bwigere bibaho mu myaka mirongo. Ati: ""Nta nkeka, ibibazo biri mu gihugu bishobora gufatwa ko ari vyo vya mbere bikomeye bihanze Uburusiya mu myaka mirongo itatu iheze. Ibi bihano ntivyigeze bifatwa no muri vya bihe vy'umwiza w'igihe c'intambara yo kwikekana [Guerre froire/ Cold War]"". Ariko avuga ko ingaruka z'ibihano vyafashwe n'ibihugu vyo mu Burengero zabaye nto, akaba yabwiye abashingamateka ko ""ikigega cacu, ari co mushinge w'ubutunzi bwose bw'igihugu, cifashe neza"". Inyuma yo gukoroka mu buryo butari bwigere bubaho mu mpera z'ukwa kabiri, ifaranga ry'Uburusiya, Rouble/Ruble, ryivyukiranije risubirana agaciro ryari rifise imbere y'intambara. Perezida Zelensky wa Ukraine yasubiye gutera akamo ibihugu vyo mu Burengero ko vyomuha ibirwanisho bikomakomeye, akavuga ko ingabo ziwe zikeneye ""ibirwanisho bizoha igihugu ciwe gutsinda ku rubuga rw'intambara kandi ko ari vyo bizoba ibihano bikomeye ku Burusiya""."	https://www.bbc.com/gahuza/amakuru-61035289
religion	Eritrea ‘yigaruriye ibigo vy'ubuvuzi vyegukira katolika’	Amakuru ashikira BBC igisata c'ururimi rwa Tigrinya, amenyesha ko leta y'igihugu ca Eritrea yategetse Ekleziya Katolika gushikiriza ibigo vy'ubuvuzi vyose bisanzwe vyegukira iryo dini. Mu ntango z'iyi ndwi, abategetsi basavye abarongoye ivyo bigo  gutera igikumu ku rwandiko rwemeza ko babishikirije. Ariko abarongoye ivyo bigo nka bose baranse gushira umukono kuri urwo rwandiko, basaba ahubwo ko bovugana n'abarongoye iryo shengero. Inyuma y'aho, abajejwe umutekano bategetse abakozi bavyo gusohoka, baca baravyugara. Nta wuzi igituma ubutegetsi bwa Eritrea bufashe iyo ngingo. Hagati aho, mu kwezi kwa kane uno mwaka, abasenyeri ba Ekleziya Katolika muri Eritrea barasavye ko hotanguzwa umugambi w'ukunywanisha mu gihugu, ivyotuma abanyagihugu bose batunganirwa. Mu rwandiko rw'impapuro 30 rwanditswe n'abo basenyeri inyuma y'amasezerano y'amahoro hagati y'ico gihugu na Ethiopia, bamenyesheje ko ari nkenerwa ko abanyagihugu bonywanishwa kugira ngo igihugu gikire. Basavye ubutegetsi ko bwogira impinduka zotuma abanyagihugu batipfuza guhunga igihugu.	https://www.bbc.com/gahuza/amakuru-48648394
sports	Ayavugwa mw’igura n’igurishwa ry’abakinyi: Ronaldo, Raphinha, De Jong, Tielemans, Neves, Gnabry, Dembele	Umuyobozi nshingwabikorwa wa Manchester United  Richard Arnold ariko arakora uko ashoboye kugira ngo yumvishe umusatirizi wa Portugal Cristiano Ronaldo w’imyaka 37, guhagarika ivyo kurondera kuva muri uno murwi. (Times) United kandi yagiranye ibiganiro na Stuttgart kugira irabe ko yoronka umusatirizi wa Autriche Sasa Kalajdzic w’imyaka 25. (Sky Germany – mu kidagi) Barcelona yemeye igiciro c’imiriyoni 65 z’amapawundi zisabwa na Leeds United ku mukinyi wo ku ruhande wa Brezili Raphinha w’imyaka 25, ubu uyu murwi wo muri Espagne ukaba urajwe ishinga no kugurisha umukinyi wayo wo hagati, umunya-Hollande Frenkie de Jong w’imyaka 25 muri  Manchester United.(Mirror) Chelsea isa n’iyiri inyuma ya Barcelona mu rugamba rwo kugura Raphinha, aba-Blues bakaba bashobora guca bavuvudikira umusatirizi wa Bayern Munich umudagi Serge Gnabry w’imyaka 26. (Mail) Umukinyi wo hagati wa Leicester City umudagi Youri Tielemans w’imyaka 25, hamwe n’umunya Portugal akina hagati muri Wolves Ruben Neves w’imyaka 25, bari ku rutonde rw’abo Manchester United ishobora kwikorako mu gihe itoronka De Jong. (Talksport) Brentford iri hafi yo kuronka umwongereza akina ku ruhande mu murwi nserukiragihugu w’abatarenza imyaka 21 Keane Lewis-Potter w’imyaka 21 ku miriyoni 16 z’amapawundi avuye muri Hull City. (Athletic) Brentford kandi irizeye ko izotsinda Manchester United mu rugamba rwo kurondera umunyegori wa Albania, Thomas Strakosha w’imyaka 27 asanzwe yirebanga. (Mail) Amasezerano y’umusatirizi w’umufaransa Ousmane Dembele w’imyaka 25 mu murwi Barcelona arangira muri rino ci, ariko akaba yiteze gutera igikumu ku masezerano mashasha azotuma abandanya akina muri Nou Camp gushika mu 2024. (Marca) Wolves yanse igiciro c’imiriyoni 25 z’amapawundi zitangwa na Everton ku mwongereza akina hagati Morgan Gibbs-White w’imyaka 22. (Mail) Everton kandi iripfuza umwongereza akina hagati Conor Gallagher w’imyaka 22, ariko Chelsea izovyihoza gushika mu mpera z’iri ci imbere y’uko ifata ingingo kuri kazoza kiwe. (The i) Fulham imaze kuvugana na Tottenham mu kurondera kugura umukinyi w’inyuma wa Pays de Galles/Wales Joe Rodon w’imyaka 24. (Football Insider) Fulham iri mu biganiro bigeze kure mu rugamba rwo kugura umukinyi w’inyuma, umuswisi Kevin Mbabu w’imyaka 27, asanzwe akina mu murwi w’Ubudagi wa Wolfsburg mu masezerano y’imiriyoni zitanu. (Evening Standard) Sevilla iripfuza umukinyi w’inyuma ku ruhande rw’ibubamfu wa Tottenham umunya-Espagne Sergio Reguilon.(Mail) Arsenal yemeye gutanga imiriyoni 5.9 z’amapawundi ku mukinyi w’inyuma ku ruhande rw’ibubamfu wa Benfica umunya-Espagne Alex Grimaldo w’imyaka 26, inyuma y’aho umunya-Ecosse Kieran Tierney amariye iminota 30 yonyene mu kibuga asubiriye gukina inyuma y’imisi yari amaze yaravunitse. (Star) Juventus na Roma yerekana ko yipfuza umukinyi wo hagati wa Arsenal Lucas Torreira inyuma y’aho  Fiorentina ifatiye ingingo yo kutagura uyu munya-Uruguay w’imyaka 26 yari amaze umwaka w’inkino akina muri uno murwi wo mu Butaliyano yari yaratijijwemwo. (Evening Standard)	https://www.bbc.com/gahuza/articles/c518egp0441o
business	Burundi: BRB yugaye amashirahamwe agurisha amafaranga	"Ibanki Nkuru y'Uburundi, BRB, yaraye ifashe ingingo yo kwaka impusha amashirahamwe yose acuruza amafaranga y'agaciro yari asanzwe yemewe. Mwitangazo ryasohowe n'umukuru w'iyo banki, Ciza Jean, avuga ko iyo ngingo izotangura kuja mu ngiro mu ndwi iza, igenekerezo rya 15 z'uku kwa kabiri. Yagiriza ayo mashirahamwe ko atashoboye gukurikiza ibiri mu rwandiko rwerekana ingene amafaranga mvamakungu avunjwa, ivyo ngo bikaba vyaragize ingaruka mbi ku butunzi bw'igihugu. Mu kwezi kw'icenda umwaka uheze, ibanki nkuru y'igihugu, BRB, yasohoye itegeko rishasha rigenga urucuruza rw'amafaranga mu ntumbero y'ukurwanya abikika mu kiza bakagura bakanagurisha ku biciro vy'umurengera amafaranga y'agaciro. Muri iryo tangazo, Bwana Ciza ategeka abafise amazu yo kugura n'ukugurisha amafaranga y'agaciro gukuraho vuba na bwango ivyapa n'ibindi bimenyetso biyaranga. Amenyesha ko kuva ubu, amazu yemerewe kugura n'ukugurisha amafaranga mvamakungu ari ayegukira amabanki. Mu rwandiko rwasohowe ku wa 15 z'ukw'icenda umwaka uheze wa 2019, buri shirahamwe ryategerezwa kuvunja amafaranga ryisunze igiciro cashinzwe n'ibanki nkuru y'igihugu ""ritarengeje inyungu y'ibice 15%"". Iyo ngingo isa n'iyagoranye gushira mu ngiro, ari co catumye mu kwezi kwa 11 umwaka uheze, BRB isohora itangazo, aho yagabisha ko amashirahamwe n'amazu acuruza amafaranga y'agaciro adakurikije amategeko azofatwa nk'ayahungabanya umutekano w'igihugu. Kuva Uburundi bwinjiye mu ngorane za politike mu mwaka wa 2015, ibihugu bimwe bimwe vyahora bifasha u Burundi vyahagaritse imfashanyo vyahora biha ico gihugu, ivyagize ingaruka mbi ku butunzi bwaco, bituma kandi amafaranga y'agaciro akena."	https://www.bbc.com/gahuza/amakuru-51424910
sports	Igura n'igurishwa ry'abakinyi rikomeye kuri uyu mugoroba (19.08.2022)	"Umumenyereza wa Arsenal Mikel Arteta yavuze ko umukinyi w'imbere ku ruhande w'uwo mugwi, Bukaya Saka, yimirije gushira umukono ku masezerano mashasha. Yagize ati:""Mfise icizere kinini ko uruhande rwacu n'urwa Bukayo tuvyumva kumwe - igisigaye n'ukubishira mu nyandiko"", (Romano via Arsenal.com) Arteta yavuze kandi ko umugwi wiwe ushaka kwihweza neza abakinyi ufise ubu imbere yo kwiyumvira kugura abandi bashasha mu mwanya usigaye w'igura n'igurishwa. ""Ategerezwa kuba umukinyi mwiza, dushaka kuzana umukinyi wo ku rwego rwo hejuru, atari kuba ari umukinyi gusa."" Umukinyi wa Real Madrid, Casemiro muri iki gitondo yasezeye abo bahora bakinana muri uwo mugwi inyuma yo kwemera kuja gukinira umugwi wa Manchester United. Umumenyereza wa Madrid, Carlo Ancelotti yemeje mu gitondo ko uwo mukinyi yimirije gusezera ikibuga ca Bernabéu. (Skysport) Umuyobozi mukuru wa Borussia Dortmund Hans-Joachim Watzke yamiriye kure inkuru zivuga ko uwo mugwi ushobora ugura Cristiano Ronaldo. Bivuye ku nkuru z'ikinyamakuru BILD co mu Budagi cavuze ko Dortmund ishobora kuzana uwo mukinyi wa Manchester United. Watzke yagize ati:""Ndamukunda, kuvugisha ukuri n'iciyumviro ciza - kubona Cristiano akinira kuri Signal Iduna Park. Ariko nta masezerano n'amwe dufitaniye, kuri ivyo rero tureke kubandanya tubivuga."" (Sky sport football) Umumenyereza wa Newcastle Eddie Howe yabwiye Real Madrid ko yokwibagira kugerageza kugura umukinyi Bruno Guimaraes  bivuye ku nkuru zivuga ko bariko baragira inguvu zo kumugura. Uwo munye Brezil w'imyaka 24 yari yaguzwe amapawundi imiliyoni 40 mu kwezi kwa mbere mu mugwi wa Lyon, bamubona nk'uwushobora gusubirira Casemiro ariko arerekeza muri Machester United."	https://www.bbc.com/gahuza/articles/cv248qw90rjo
entertainment	Africa mu mafoto muri iyi ndwi: Itariki 1-7 z'ukwa cumi 2021	Amafoto yatoranijwe meza yo muri Afrika hamwe n'ahandi. Amafoto yose arafise uburenganzira bwo gukoreshwa.	https://www.bbc.com/gahuza/amakuru-58844084
sports	Ayavugwa mu mupira w'amaguru: Kane, Areola, Smith Rowe, Zouma, Coutinho, Damsgaard, Umtiti	Manchester United iri imbere ya Chelsea n'umukeba wayo Manchester City mu rugamba rwo kurondera umusatirizi w'umwongereza Harry Kane w'imyaka 27, ariko Tottenham isaba imiriyoni 139 z'amadorari y'abanyamerika hamwe n'abakinyi babiri bakina mu murwi A wa Man U. (Football Insider) Manchester City yavuganye n'umusatirizi w'umufaransa Antoine Griezmann w'imyaka 30 akina muri Barcelona kugira ngo irabe ko yomugura. (Footmercato - in French) West Ham iri mu biganiro na  Paris St-Germain kugira ngo irabe ko yoronka umunyegori w'umufaransa Alphonse Areola w'imyaka 28 yari amaze umwaka wose akina muri Fulham iyo yari yaratijijwe. (Mail) Tottenham yahambije Arsenal, PSG na Atletico Madrid mu rugamba rwo kurondera umukinyi wo hagati wa  Lyon umufaransa Houssem Aouar w'imyaka 23. (Le10 Sport, via Metro) Arsenal  yongereje amafaranga kugira ngo irabe ko yoronka umukinyi w'inyuma wa Brighton umwongereza Ben White w'imyaka 23, aho yemeye ko ishobora gutanga imiriyoni 66.7 z'amadorari y'abanyamerika hamwe n'uturusho dushobora kwiyongerako duharurwa mu mamiriyoni umunani z'amadorari y'abanyamerika. (Star) Umukinyi wo hagati wa Arsenal Emile Smith Rowe w'imyaka 20 amaze kutangirwa amafaranga incuro zibiri na Aston Villa ariko bikanka, ariteguye gutera igikumu ku yandi masezerano y'imyaka itanu n'abarashi (Gunners). (Birmingham Mail) Napoli na Roma iripfuza kugura umukinyi w'inyuma wa Chelsea, umutariyano Emerson Palmieri w'imyaka 26, ariko iyo mirwi ikaba idashaka kurekura imiriyoni 20 z'ama euro zisabwa kuri uyu mukinyi afise amasezerano azorangira mu kwa gatandatu 2022.  (Calciomercato, via Football Italia) Umukinyi w'inyuma w'umufaransa Kurt Zouma w'imyaka 26  yiteze kuva muri  Chelsea muri rino ci, mu gihe  Everton, Tottenham na Roma ya Jose Mourinho yose imwipfuza, akaba aherutse kwanka kuja gukinira Wolves.(Telefoot on Twitter)ya Newcastle United, Tottenham, Wolves na Southampton iriko iregeranya amafaranga mu rugamba rwo kurondera umusatirizi wa Schalke umunyamerika Matthew Hoppe w'imyaka 20. (90min) Sampdoria yiyemeje kugumya umusatirizi wayo, umunya Danemark  Mikkel Damsgaard w'imyaka 21 n'imiburiburi mu kiringo w'uwundi mwaka, mu gihe Liverpool na Tottenham, co kimwe na Juventus hamwe na Barcelona iri mu mirwi itari mike imwipfuza.  (Gazzetta dello Sport - in Italian) Umukuru w'igisata kijejwe umupira w'amaguru ca Tottenham Fabio Paratici abona ko kimwe mu bikorwa nyamukuru ari uko agiriranira ayandi masezerano y'igihe kirekire n'umusatirizi Son Heung-min w'imyaka 29 akomoka muri Korea y'Epfo.  (90min) Manchester United ivugwa ko ifise umunoho mwinshi cane wo kugura umukinyi w'inyuma wa Barcelona, umufaransa Samuel Umtiti w'imyaka 27 mu gihe na Arsenal nyo nyene imwipfuza. (El Gol - in Spanish) Everton iri hafi kuronka umukinyi w'inyuma Ryan Bertrand ata mafaranga itanze, inyuma y'aho uyu mukinyi w'imyaka 31 yankiye kubandanya akinira Southampton. (Fabrizio Romano, via Leicester Mercury) Barcelona na Tottenham zahambiije Manchester United mu rugamba rwo kurondera umukinyi w'inyuma wa Juventus umunya Argentina Cristian Romero w'imyaka 23 asanzwe akina muri Atalanta iyo yatijijwe. Ariko Atalanta nayo ifise uburenganzira bwo gushobora kumugura. (Calciomercato - in Italian) Tottenham na Manchester United iriko irakurikiranira hagufi umukinyi w'inyuma wa Lyon umunya Danemark Joachim Andersen w'imyaka 25, yari amaze umwaka akina muri Fulham iyo yari yaratijijwe.  (Footmercato - in French) Uwahoze ari umusatirizi wa  Manchester City, West Ham hamwe na Manchester United umunya Argentina Carlos Tevez w'imyaka 37, avuga ko ashaka kurangiriza umwuga wiwe w'umupira w'amaguru muri Reta Zunze Ubumwe za Amerika kandi akavuga ko amaze kuronka imirwi itatu imwipfuza, ni inyuma y'aho aviriye mu murwi  Boca Juniors wo mu gihugu ciwe mu kw'indwi.  (ESPN Deportes - in Spanish) Umukinyi w'inyuma wa Liverpool  Ben Davies w'imyaka 25 ntashaka kuva muri uyu murwi n'aho aronderwa n'imirwi Celtic na Bournemouth. (Mail) Uwahoze akina ku ruhande mu murwi nserukiragihugu w'Ubufaransa, Franck Ribery w'imyaka 38,avuga ko bibabaje kubona Fiorentina itashatse kumwongera ayandi masezerano ngo abandanye ayikinira inyuma y'aho ayo yari afitaniye nawe arangiriye mu mpera z'ukwa gatandatu akavuga ko yipfuza kugumua muri uwu murwi w'ihiganwa ry'Ubutariyano, Serie A.  (Toscana TV, via Football Italia)	https://www.bbc.com/gahuza/imikino-57787597
politics	Ingabo zidasanzwe za Australia zagirizwa kwica abasivire muri Afghanistani	"Hari ivyemezo nyavyo vyerekana ko ingabo zidasanzwe za Australia zishe mu buryo buteye kubiri n'amategeko abantu 39 mu gihe c'intambara muri Afghanistani, nk'uko biri mu cegeranyo cari kirindiranywe igishika. Igisirikare ca Australia, Australian Defence Force (ADF), cerekanye ivyavuye mu matohoza yari amaze imyaka ine ku nyifato itabereye y'ingabo zaco. Kivuga ko igipolisi gitegerezwa gukora amatohoza ku bantu 19 bahoze canke bari mu ngabo zidasanzwe kuri ubu bwicanyi  bwakorewe ""impfungwa, abarimyi canke abasivire"" hagati ya 2009 na 2013. ADF ivuga ko ibi vyaha vyakozwe kubera ""akageso k'uburwanyi"" kari mu basirikare bamwe bamwe bananiwe kwigumya. Muri rino tohoza, Jenerali-Majoro Paul Brereton yarikoze yavuganye n'ivyabona birenga 400. Vyabonetse ko: Afghanistani ivuga ko Australia yayijeje ko yiyemeje ""gushira imbere y'ubutungane"" ababikoze. Dr. Samantha Crompvoets yakoze amatohoza y'intangamarara kuri ibi vyaha, yabwiye BBC ko vyakozwe ""n'ibigirankana, bikorwa incuro nyinshi kandi ko ari ivyaha vyo mu ntambara"", kandi ko iki cegeranyo camurenganuye. Australia ifise ingabo muri Afghanistani kuva mu 2002, inyuma y'itembagazwa ry'ubutegetsi bw'abatalibani, mu ntambara yari iyobowe na Leta Zunze Ubumwe za Amerika. Mu ntango, igikorwa c'ingabo mpuzamakungu cari ukwigisha ingabo za Afghanistani, ariko rero mu nyuma zikaba zagiye zigira uruhara mu gikorwa co kurwanya inyeshamba. Kivuga ko abasirikare 25 bo mu ngabo zidasanzwe bagize uruhara mu bwicanyi ndengerabutungane bo nyene ubwabo canke ""batumye abandi"", mu vyaha bitandukanye 23. Kivuga ko ivyaha 36 ari vyo bitegerezwa gukorwako amatohoza. Umukuru w'igisirikare ca Australia, Angus Campbell, avuga ko hari ivyemezo ko abasirikare bamwe bo mu gisata kirwanira mu kirere, Special Air Service (SAS), bakoze ivyo bishakiye bitajanye n'amategeko. Avuga ko ababikoze bari bazi neza ivyo bariko barakora. Ati: ""Iki cegeranyo cerekana ko iyi ngeso yatewe intege na bamwe mu ngabo z'inararibonye, kandi zifise igihagararo mu ntumbero yo kwerekana ko bakomeye kandi ari ba kibirengeye"". Dr Crompvoets avuga ati: ""Ibisongerezi barahimiriza canke bagatera intege abasirikare bakiri bato kugira bice impfungwa kugira ngo bashike ku ntego yabo yo kwica ku ncuro ya mbere, uko niko bahimiriza aba basirikare bakiri bato, mu buryo bwo kubaha urwinjizo muri uru rwego - iki nico cari kibabaje cane"". Iri tohoza ryakozwe mu mpisho, vyumvikana ko gushika ubu ari bike bimaze kumenyekana. Mu ndwi iheze, umushikiranganji wa mbere wa Australia, Scott Morrison, yaragabishije ko iki cegeranyo kirimwo ""amakuru aremereye cane kandi agumye ku banya Australia"" ku vyerekeye ingabo zayo zidasanzwe. Ibiro vy'umukuru w'igihugu wa Afghanistani Ashraf Ghani bivuga ko Bwana Morrison yamuhamagaye kuri telefone amubwira ko ""ababajwe cane"" n'ibiri muri kino cegeranyo. Umushikiranganji w'imigenderanire w'iki gihugu yasubiwemwo n'itororokanirizo ry'amakuru AFP avuga ko ivyaha bivugwa muri iki cegeranyo ""bidashobora kubabarirwa"", ariko ko kubona vyagiye ahabona ari ""intambwe ikomeye yo gushika ku butungane"". Umurwi wigenga ujejwe agateka ka zina muntu muri Afghanistani wakiranye igishika kino cegeranyo, ariko ukavuga ko kidatanga ivyemezo bihagije kugira ngo ubutungane bubikorereko. Uvuga ko ari ngombwa ko iki gikorerwako kandi ""hagatangwa n'indishi y'akababaro nyayo"" bidatevye. Elaine Pearson wo mw'ishirahamwe Human Rights Watch riharanira uburenganzira bwa muntu, yabwiye BBC ati: ""Ibi ni ivyemezo nyavyo - ivyemeza neza ko ibi vyaha vyakozwe"". Dr Crompvoets avuga ko mu ntango ""yarwanijwe cane"" igihe icegeranyo ntangamarara gisohokeye, ariko ko vyabonetse y'uko ivyo yavuga atarira busema. Mu ntango z'uno mwaka, sentare mpuzamakungu mpanavyaha (ICC) yaratanguye gukora amatohoza ku vyaha bivugwa ko vyakozwe n'abasirikare ba Amerika hamwe n'abandi bagize uruhara mu ntambara ya Afghanistani. Ivyaha vyakozwe n'aba Talibani, ingabo za Afghanistani n'iza Amerika kuva mu 2003 vyitezwe gukorwako amatohoza. Icegeranyo c'iyi sentare co mu 2016 carerekanye ko hari ibimenyetso nyavyo vyerekana ko igisirikare ca Amerika cakoze ivyaha vyo kuboreza igufa abantu vyakorewe mu busho bwo mu kinyegero bw'ikigo kijejwe igendereza CIA. Iki cegeranyo kandi kivuga ko hari ivyemezo vy'uko ingabo za Afghanistani zaboreje igufa impfungwa, kandi ko aba Talibani bakoze ivyaha vyo mu ntambara nk'ubwicanyi bw'agahomerabunwa bwakorewe abasivire. Eka n'Ubwongereza buriko burakora amatohoza mu ntumbero yo kumenya niba ibirego vy'ubwicanyi ndengerabutungane bwakozwe n'ingabo zidasanzwe z'Ubwongereza bwarakorewe amatohoza neza."	https://www.bbc.com/gahuza/amakuru-55005995
politics	DRC:'﻿Imigwi yose yitwaje ibigwanisho itegerezwa gusubira mu bihugu vyayo' - EAC	"U﻿muhuza w'akarere ko mu buseruko bwa Afrika EAC ku kibazo ca Congo, Uhuru Kenyatta na prezida Evariste Ndayishimiye arongoye iryo shirahamwe basavye ko imigwi yose yitwaje ibigwanisho iri muri RD Congo, isubira mu bihugu vyayo. I﻿vyo biri mw'itangazo abo bategetsi babiri basohoye inyuma y'umubonano wabereye i Bujumbura mu Burundi ku mugwa mukuru w'Ubutunzi. I﻿ryo tangazo rigira riti: ""Duhamagariye imigwi yose yitwaje ibigwanisho gusubira mu bihugu yaje ivamwo ata kindi gisabwe."" P﻿rezida Ndayishimiye na Uhuru Kenyatta yahora arongoye Kenya, akaba ari na we yari yanatumyeko ibiganiro vya mbere vyaheruka guhuza reta n'imigwi igwana i Nairobi muri Kenya bashinze ko hagiye kuba iyindi nama itariki 16 z'ukwezi kwa cumi na rimwe 2022. M﻿uri nama, ngo hazoba hatumiwe abantu bose bafise aho bahurira n'umutekano muke urangwa mu buseruko bwa RD Congo, harimwo n'abarongoye abandi mu mibano (Chefs traditionnels). M﻿u nama yaheruka kubera i Nairobi, yahuze ibihugu bihurikiye mw'ishirahamwe rya EAC, hari hashinzwe ko ibihugu vyose bigize iryo shirahamwe birungika ingabo zija kugwanya imigwi yitwaje ibigwanisho igisibije mu buseruko bwa Congo. G﻿ushika ubu Uburundi, Kenya na Uganda ni vyo bimaze kurungikayo abasirikare. M﻿uri uwo mubonano w'abo bategetsi babiri, bateye akamo ibindi bihugu kunyarutsa kurungika abasirikare babo. U﻿wo mubonano wabaye mu gihe prezida Etienne Tshisekedi wa Congo yaraye ashikirije ijambo abanyagihugu, aho yahamagariye urwaruka kwifatanya n'igisirikare kugwanya Urwanda. Y﻿agize ati: ""Mu kwishura kuvyo urwaruka rusaba, ndabahamagariye kwiyegeraniriza mu migwi yo gukizura mu ntumbero yo gushigikira no gufasha igisirikare mu kurangura amabanga yaco ahambaye. ""Aka ni na ko karyo ko kugabisha ibihemu, vyaba mu gisirikare canke abasivile bifasha umwansi, bazokurikiranwa hisunzwe amategeko, baronke igihano kijanye n’iyo nyifato. ""Mu gusubiramwo gushimangira akamo nteye urwaruka rufise uwo muhamagaro, ndabasavye kwitaba ako kamo ari benshi."" Y﻿agirije kandi Urwanda kwikika inyuma y'ivyitwazo ata ho bifatiye vy'uko FARDC ishigikiye umugwi w'abagwanyi b'abanyarwanda bari mu buseruko bwa Congo FDLR mu gushaka kwigarurira igihugu ciwe. Y﻿agize ati:""Mu kwikika inyuma yo kwitwaza ko FARDC ishigikiye FDLR, Urwanda muvyo ukuri rugenzwa n’agatima ko kwigarurira ikindi gihugu, rugamije kudutwara ubutare bwacu. ""kugira rero bishoboke rutera akajagari mu buseruko bwa Congo, kugira ntiharangwe amahoro gutyo babandanye gukora ubwicanyi."" Urwanda ruguma ruhakana ko ata ruhara rufise mu ntambara iriko irahuza abasirikare ba Congo n'umuhari witwaje ibigwanisho wa M23, uherutse kwigarurira uturere twinshi two mu karere ka Rutshuru harimwo n'umugwa mukuru waho uri ku birometero 70 uvuye i Goma, umugwa mukuru wa Nord Kivu."	https://www.bbc.com/gahuza/articles/c2eqy8edngyo
business	Kenya: Evariste Ndayishimiye asaba abagwizatunga ba Kenya kujana imitahe mu Burundi	"Prezida Evariste Ndayishimiye atera akamo abagwizatunga ba Kenya kujana imitahe yabo mu Burundi  kuko ngo mu myaka ibiri canke itatu iri imbere bashobora kuzoba bacerewe. Agishika muri Kenya, yaciye aca mu burengero bw'ico gihugu mu gisagara ca Kisumu, aho prezida n'abagize reta ya Kenya bari, bitegurira guhimbaza umusi mukuru wa Madaraka Day kuri uyu wa kabiri. Mu kiganiro bahaye abamenyeshamakuru, abakuru b'ibihugu Uhuru Kenyatta na Evariste Ndayishimiye bashimagije umubano mwiza, gufashanya muri politike, ubutunzi, gutsimbataza amahoro n'ishaka bafise ryo kubitsimbataza. Prezida Ndayishimiye yavuze ko amaze kuza muri Kenya kenshi, ariko ko ari ubwa mbere ashitse mu gisagara ca Kisumu. Yagize ati:""...Ntangajwe n'ubwiza hamwe n'iterambere nsanze muri kino gisagara."" Yavuze ko Uburundi bumaze gutera intambwe mu mahoro n'umutekano, ko butakiri ku rutonde rw'ibihugu bitarangwamwo amahoro muri Onu, ashimira prezida Kenyatta ko ""we ubwiwe yabigizemwo uruhara."" Prezida Ndayishimiye yavuze ko ubu, Uburundi buriko burashira inguvu cane mu guteza imbere ubutunzi, aranashima ko uguhanahana ibidandazwa hagati ya Kenya n'Uburundi bigenda vyiyongera. Yvuze ati:""Ndateye akamo abagwizatunga bo muri Kenya kuza mu Burundi kukoni co gihe ciza, kurindira imyaka ibiri canke itatu, mushobora gusanga mwacerewe."" Umukuru w'igihugu c'Uburundi kandi yatumiye mugenzi we wa Kneya Uhuru Kenyatta kugendera Uburundi."	https://www.bbc.com/gahuza/amakuru-57306790
religion	Kenya: abatemera Imana basaba ko amasengesho mu mashure avanwaho	"Ishirahamwe ry'abahakanyi muri Kenya ryandikiye umushikiranganji w'indero w'iki gihugu rimusaba kubuza ivyo gusenga mu mashure ya reta imbere y'uko ibibazo vya reta bitangura. Iri shirahamwe rivuga ko guhatira abanyeshure gusenga ari uguhonyanga agateka kabo. Amashure ya reta muri Kenya afise umugenzo wo gutegura amasengesho imbere y'uko abanyeshure batangura ibibazo vya reta. Muri ino ndwi, amashure yateye akamo abavyeyi ko bokwifatanya nayo muri ano masengesho  yamaze kuba nk'umugenzo kugira ngo abana babo bitegurire neza ibibazo. Muri uru rwandiko, havuga ngo: ""Abanyagihugu ba Kenya benshi bari muri ano mashure ya reta aho ivy'amasengesho ari itegeko"". Iri shirahamwe rivuga ko abana bakwiye guhabwa uburenganzira bo nyene bwo kwifatira ingingo ku bijanye n'idini."	https://www.bbc.com/gahuza/amakuru-60598527
health	Ibibazo vyanyu kuri coronavirus: Urukingo pfizer rukingira n'ubundi bwoko	Tubandanya kubashikiriza inyishu ku bibazo vyanyu ku kiza ca coronavirus, uno munsi muganga akaba asubiza bibazo ku rukingo rwa pfizer hamwe n'ukwanduzanya hagati y'umugore yibungenze n'umwana wiwe. Ni ibibazo vyabajijwe n'abitwa Welsh Man na Mugisha Peter, bikaba vyishurwa na Muganga Leonard Nduwayo. Mubandanye kuturungikira ibibazo vyanyu kuri coronavirus ku rubuga rwaru rwa facebook (bbcgahuza), uko bishoboka Muganga azoja arabisubiza.	https://www.bbc.com/gahuza/amakuru-56353773
sports	Yoshiro Mori: Umukuru wa Olympic za Tokyo aratanga imihoho kubera kuvuga 'ibitabereye' ku bagore	"Umukuru w'umugwi utegura inkino za Olympic zizobera Tokyo agiye gutanga imihoho inyuma yo kunegurwa ko yavuze ibintu ""bitabereye"" ku bagore. Yoshiro Mori, w'oimyaka 83, vyanditswe ko yavuze ngo abagore bavuga menshi kandi ko inama n'abagore bo mu nama nyobozi ''zitwara umwanya muremmure''. Ayo majambo yaradugije ifurufumbi ry;abavyiyamiriza none Mori yarasavye imbabazi ico gihe ariko avuga ko atazotanga imihoho. Ariko  yagumye yotwa igitutu co gutanga imihoho. Mori, yahoze ari umushikiranganji wa mbere, yitezwe gutanga imihoho  ku mugaragaro mu nama idasanzwe izoba ku wa gatanu inyuma yo  kuvuga ivyo ku ndwi iheze. Ibigo bikomeye bishigikira izo nkino navyo vyari vyashize amajwi hejuru mu kunegura ivyo yavuze harimwo na Toyota, iri mu bakomeye bshigikira cane inkino za Olympic. Umukuru wa Toyota, Akio Toyota yavuze ko iyo kompanyi ""yababajwe'' n'ivyashikirijwe. Ku wa kabiri umugwi w'abashingwamanza b'abagore bambaye impunzu zera mu kwiyamiriza ivyavuzwe na Mori, hari n'abagabo bashigikiye mu kwambara uko nyene. Ku bw'ibinyamakuru vyo mu Buyapani, abantu bashika 400 nabo baranditse bavuga ko bahagaritse gusaba gukorera ubushake mu nkino za Olympic, zitegekanijwe mu bihe biri imbere uyu mwaka. Inama y'abarongoye umugwi utegura inkino ubu igizwe n'anbantu 24, batanu muri bo bakaba ari abagore. Mu 2019,inama y'abaronmgoye uwo mugwi-ujejwe guhitamwo abayapani bazokwitaba inkino,yihaye ihangiro ryo kwongereza igitigiri c'abagore bayigize gushika ku 40 kw'ijana. Mori bivugwa ko yagize ati: ""Turamutse tudugije igitigiri c'abnagore bagize inama nyobozi, dutegerezwa kubasha kugabanya umwanya bafata mu kuvuga, barafise ingorane yo kurangiza, ivyo navyo bikaba bishavuza."" Mori arazwi mu gihugu kuba yakuze kugwa mu rudubi no kuvuga ibitabereye abashitsi igihe yari mu nabanga hagati ya 2000 na 2001. \yabwiye ikinyamakuru co mu Yapani Mainichi ko abagore bo mu muryangoi wiwe nabo bamuryagaguye kubera ivyo yavuze."	https://www.bbc.com/gahuza/amakuru-56026887
religion	Rwanda - Coronavirus: Katolika yafashe ingingo zijanye no gukinga ico kiza	"Ekleziya Katolika mu Rwanda ihamagarira abakirisu gukurikiza amategeko atangwa n'inzego zijejwe amagara y'abantu mu ntumbero yo kwirinda wa mugera ruhonyabantu coronavirus, yiswe Covid-19. Ivyo biri mw'itangazo ryaraye risohowe na Antoine Kambanda, Umwepiskopi mukuru wa Diyoseze nkuru ya Kigali akaba n'icegera c'Inama y'Abepiskopi Gatolika mu Rwanda, aho amenyesha ingingo zafashwe mu makoraniro zizofasha abakirisu babo kudakoranako ngo bahave bandukizanya. Ibihugu bishika umunani ku mugabane wa Afrika bimaze gutangaza ko uwo mugera wamaze kubishikamwo, leta z'u Burundi n'u Rwanda zikaba ziherutse gutangaza ingingo zafashe mu ntumbero yo kwirinda no gukinga uwo mugera. Mw'iryo tangazo, Inama y'Abepiskopi Gatolika mu Rwanda isaba abakirisu ""guhana amahoro ya Kristu ku mutima gusa ata guhana ibiganza canke guhoberana"". Isaba kandi ko ""mu gihe co gusangira (guhazwa mu Kinyarwanda) ari ugutega ibiganza, atagutega ururimi"". Iyo nama yafashe kandi ingingo yo gukura ""amazi y'umugisha"" (amazi ahezagiye mu kirundi) mu twombo yashirwamwo mw'isengero, maze abakirisu bakaja barayakoramwo mu kugira urumenyetso rw'umusaraba. Basaba abakirisu kudasubira gukora aho yahora ashirwa kuko atakirimwo ""kugeza igihe ikibazo kizoba gikemutse"". Muri iryo tangazo, Inama y'Abepisikopi Gatolika mu Rwanda, yemereye abakirisitu ko izobandanya ikurikirana uko bimeze, ikazofata n'izindi ngingo zo kwikingira ni vyaba ngombwa. Gushika ubu, ibihugu birenga 80 biramaze guterwa n'uwo mugera watanguriye mu gisagara ca Wuhan c'intara ya Hubei mu Bushinwa. Ku mugabane wa Afrika, ibihugu vya Togo, Nigeria, Senegal, Misiri, Algeria, Tuniziya, Afrika y'Epfo na Cameroon nivyo bimaze guterwa n'uwo mugera. Mu ntumbero yo kurwanya uwo mugera, ibihugu vy'u Rwanda n'u Burundi biherutse gutangaza ingingo vyafashe mu ntumbero yo gukinga ko ishika muri vyo. U Burundi  bwatangaje ko ingenzi zivuye mu bihugu vy'u Bushinwa, Koreya y'epfo, Iran, Ubutaliyani, Ubudage, Ubufaransa, Ubuyapani na Espanye zizobanza gushirwa mu kibanza categuwe ukwazo nyene mu kiringo c'iminsi 14. Nayo mu Rwanda, leta isaba abanyagihugu ""kugabanya ingendo zitari ngombwa"" mu bihugu birangwamwo coronavirus, yongera kandi itangaza n'ingingo zitandukanye harimwo n'izo isuku, kugira ngo birinde kwandura."	https://www.bbc.com/gahuza/51788796
politics	Abashingamateka ba Bulaya basaba irekurwa ry'abamenyeshamakuru b'ikinyamakuru Iwacu	"Hari abashingamateka ba Bulaya bandikiye umushikiranganji w'ubutungane w'u Burundi bamusaba kurekura abamenyeshamakuru b'ikinyamakuru Iwacu bapfunzwe. Térence Mpozenzi, Agnès Ndirubusa, Egide Harerimana, Christine Kamikazi barapfunzwe kuva ku wa 26 z'ukwezi kw'icumi bagirizwa ""kugira uruhara mw'ihungabanywa ry'umutekano w'igihugu"". Bafashwe mu gihe bariko bakurikirana igitero c'abitwaje ibirwanisho mu ntara ya Bubanza cabaye ku wa 22 z'ukwezi kw'icumi. Ku wa 20/11 Sentare isubiramwo imanza ya Ntahangwa mu gisagara ca Bujumbura yafashe ingingo yo kubandanya ipfunze abo bamenyeshamakuru. Mu kwezi guheze, Umushikirizamanza mukuru wa Repubulika y'u Burundi yatangaje ko abo bamenyeshamakuru badapfunzwe kubera umwuga wabo ahubwo kubera ivyaha bagirizwa. Abo bashingamateka ba Bulaya bamenyesha ko abamenyeshamakuru badategerezwa gufatwa nk'inkozi z'ikibi kubera bashitse ahariko habera imidugararo mu ntumbero y'ukumenya ukuri. Muri iryo kete ryanditswe n'abashingamateka 38 bari mu nama nshingamateka ya Bulaya, bamenyesha umushikiranganji Aimée Laurentine Kanyana ko batewe impungenge n'uko abo bamenyeshamakuru babandanya bapfunzwe, bahorwa igikorwa cabo co kurondera amakuru. Ibiro vy'umwe mu bariteyeko igikumu vyemereye BBC ko iryo kete ari iry'aba bashingamateka. BBC ntirashobora kuvugana n'ubushikiranganji bw'ubutungane w'u Burundi kuri iri kete. Aba bashingamateka bibutsa ko ari uburenganzira bw'abamenyeshamakuru kurondera n'ukumenyesha abanyagihugu ibijanye n'ubuzima bw'igihugu. Bavuga ko ipfungwa ryabo rishobora gutuma abamenyeshamakuru badashobora gushikiriza amakuru ajanye n'ibibazo nkoramutima. Muri ivyo bavuga ivyerekeye imirwi yitwaje ibirwanisho, ihonyangwa ry'agateka ka zina muntu canke ihotorerwa rishingiye ku vyiyumviro vya politike. Bibutsa ko ibwirizwashingiro ry'u Burundi riha Abarundi uburenganzira bw'ugushikiriza ivyiyumviro vyabo, harimwo n'uburenganzira bw'ukumenyesha amakuru. ""Kuri ivyo, ipfungwa ryabo rirateye amakenga kandi riteye kubiri n'ivyo u Burundi bwiyemeje mw'ibwirizwashingiro n'amasezerano mpuzamakungu"". Basaba ko ikibazo cabo cosubirwamwo, bakarekurwa ata kirinze gusabwa, kandi bakareka abamenyeshamakuru bagakora umwuga wabo badatinya gufatwa canke gukubagurwa."	https://www.bbc.com/gahuza/amakuru-50742775
politics	ONU ivuga ko abantu 117 bishwe mu ndyane hagati y’aba Lendu n’aba Hema muri Kongo	Icegeranyo c'intangamarara c'ishirahamwe mpuzamakungu ONU cemeza ko ubwicanyi mu gihugu ca Republika y'Intwaro Rusangi ya Kongo bumaze guhitana abantu 117 mu ntara ya Ituri. Abenshi mu bapfuye ni abo mu bwoko bw'aba Hema batunzwe cane cane n'ubworozi bw'inka, mu gihe abakoze ivyo bitero ari abo mu bwoko bw'aba Lendu batunzwe ahanini n'uburimyi. Iyo mirwi ibiri yo muri iyo ntara ya Ituri izwi ko yamye ishamirana kuva kera, ariko ico cegeranyo ca ONU kimenyesha ko hashobora kuba hariyongereyeko n'izindi mvo zishingiye kuri politike be no ku butunzi. Ico cegeranyo kivuga ko abo bantu baguye mu bitero vyabaye hagati y'amagenekerezo ya 10 na 13 z'uku kwa gatandatu muri iyo ntara iri mu buraruko bushira ubuseruko bw'ico gihugu. Umurwi w'abashakashatsi bakoze ico cegeranyo bamenyesha ko bamwe muri bishwe baciwe amazosi, kandi ko harimwo abagore n'abana. Mu gihe amazu n'ivyarimwo vyaturiwe, ishirahamwe ONU rivuga ko uravye ingene ivyo bitero vyari bikaze, vyaboneka ko abakoze ivyo bitero bari bafise intumbero yo kwomora abantu ntibasubire kugaruka mu zabo. Igisirikare ca Kongo kimenyesha ko umurwi wakoze ico gitero urongowe n'uwitwa Ngudjolo, kikavuka ko cafashe ikirindiro cawo inyuma y'intambara ikaze. Buramatari w'intara ya Ituri, Jean Bamanisa,  yabwiye BBC ko abajejwe umutekano babandanya bakora amatohoza kandi ko ababikoze bazorengutswa imbere y'ubucamanza. Kuva mu mwaka uheze, abantu barenga ibihumbi 300 baramaze guhunga kubera izo ndyane zo muri iyo ntara ya Ituri, bakaba baba mu makambi y'abateshejwe izabo be no mu ncuti ku mugwa mukuru w'iyo ntara, Bunia, hamwe no mu micungararo yaho. Muri ico gihugu kandi havugwa amakuru y'intambara zibera mu mitumba ya Minembwe mu ntara ya Kivu y'Ubumanuko. Mu gihe  hari ibihuha vyavuga ko hoba hari abasirikare b'u Rwanda bariko barwanira ku butaka bwa Kongo, umunyamakuru wa BBC, Gaius Kowene, akorera muri ico gihugu amenyesha ko abenshi mubo bavuganye bahakana ayo makuru. Amakuru atangwa n'inzego zitandukanye, haba mu baserukira ishirahamwe ONU, mu mashirahamwe adaharanira inyungu za politike, mu bamenyeshamakuru bakorera muri ako karere, mi gisirikare c'u Rwanda, eka mbere no mu gisirikare n'inzego zijejwe igendereza muri ico gihugu ca Kongo, yose avuga ko ayo makuru ari ibihuha.	https://www.bbc.com/gahuza/48815908
entertainment	Gloria Estefan avuga ko yakorewe ihohoterwa rishingiye ku gitsina afise imyaka icenda	"Umuririmvyi Gloria Estefan yanyeguruye ko yahohotewe bishingiye ku gitsina n'umuntu wo mu muryango igihe yari afise imyaka icenda. Uwo muririmvyi w'amamamuko ya Cuba na Amerika  w'imyaka 64 avuga ko yashurashujwe ari kw'ishure ry'umuziki n'umuntu nyina yizera. Yavuze ko ""93% y'abana  bahohoterwa bazi kandi baba bizeye ababibakorera. Kandi ivyo ndabizi kuko nari umwe muri abo."" Yavuze kuri iryo hohoterwa ubwa mbere mu kiganiro co kuri Facebook Watch  ari kumwe n'umukobwa wiwe akuze n'umukobwa w'uwo bavukana. Clare Crawley azwi mu biganiro vyo kuri television nawe nyene yagaragaye mu kiganiro Red Table Talk: The Estefans, nawe avuga ingene yashurashujwe n'umupatiri. Madame Crawley yavuze ko yashurashujwe ""n'umujenama'' igihe yiga kw'ishure rya Katolika. Madame Estefan yamubwiye ati: ""Nashaka kuvuga iki kibazo kuko birakenewe cane ko cokwirindwa. Kandi sinashaka kwicara ngaha ataco mvuze nawe uriko uratubwira ivyagushikiye kandi mu butwari"". Madame Estafan yaririmvye indirimbo zizwi cane nka Conga na Rythm is Gonna Get You, yavugiye muri ico kiganiro ko incuti itari iya hafi yafatiye ku kwizerwa nyina yari ayifitiye kugira imushurashuze. Umukobwa w'uwo bavukana, Lili, w'imyaka 54 yaciye yishura uwo muririmvyi ati: ""Waindiriye  uwu mwanya igihe kirekire"". Yavuze ati: ""Yari incuti, ariko atari iya hafi. Yari afise ububasha kuko mama yari yanshize mw'ishure ryiwe ry'umuziki aca atangura kumubwira buno nyene ingene nari mfise impano nyinshi n'uko nari nkeneye kwitabwaho bidasanzwe, nca ntangura kwumva ingene yari amahirwe kubona anyitaho gutyo."" Madame Estafan , yavukiye muri Cuba hanyuma akimukira Miami n'umuryango wiwe akiri umwana w'igitambambuga, yavuze ko iryo hohoterwa ryatanguye  ""buke buke hanyuma birihuta"". 'Igihe kibangamye' Uwo muririmvyi amaze gutwara agashimwe ka Grammy Award gatatu yavuze ko yabona ko ari ""mu gihe ""kibangamye"" ariko atashobora kwishitura uwo mugabo. ""Naramubwiye, 'Ibi ntibibaho, ntushubora gukora ibintu nk'ibi.' Nawe agaca avuga: 'So ari muri Vietnam, nyoko ari wenyene kandi nzoca ndamwica hamwe womubwira."" ""Nari inzi ko uwo mugabo ari igipfu nico gituma nibaza ko vy'ukuri yashobora kugirira nabi mama."" Yavuze ko ayo maganya yatumye atakaza ibice vy'umushatsi , ariko araruha arabwira nyina ivyariko biraba. N'ubwo nyima yabibwiye igiporisi, yagiriwe inama yo kudashingisha urubanza kuko yari ""kurushirizaho guhahamurwa no kuja guhagarara  imbere ya sentare kuvuga ivyamushikiye""."	https://www.bbc.com/gahuza/amakuru-58758896
entertainment	Africa mu mafoto muri iyi ndwi: 7-13 Nzero 2022	Amwe mu mafoto ya mbere meza yo muri Afrika n'ahandi muri iyi ndwi duhejeje. Amafoto yose aba afitiwe uruhusha	https://www.bbc.com/gahuza/amakuru-59995802
health	Africa – Covid-19: Menya ibihugu bimaze gutangura gutanga incanco	U Rwanda, Kenya na Nigeria vyatanguje ku munsi umwe ku wa gatanu  isekeza ryo gutanga incanco za Covid zavuye muri Covax, umugambi wa ONU wo gusabikanya neza kw'isi inanco zo gukinga indwara ya Covid-19. Kenya n'u Rwanda  bibaye ibihugu vya mbere vyo mw'ishirahamwe ry'ibihugu vya Africa y'Ubuseruko (EAC) bitanguje iryo sekeza. Mu Rwanda gukingira Covid-19 vyatanguye ku mugaragaro mu bitaro bitandukanye haciye umunsi umwe incanco za mbere zishitse mu gihugu. Abakingiwe bemeje inyandiko ko atawe bazokurikirana ku ngaruka urukingo rushobora kubagirako. U Rwanda rwaronse ku wa gatatu incanco zirenga ibihumbi 300 za AstraZeneca na Pfizer zitanzwe muri uwo mugambi wa Covax. Hari n'izindi ncanco 50.000 rwaronse zitanzwe n'Ubuhindi. Intego y'ico gihugu n'ugukingira 30% by'abanyagihugu uyu mwaka na 60% gushika mu 2022. Muri  Kenya, umutegetsi wo mu bushikiranganji bw'amagara, Patrick Amoth, ni we yabaye uwa mbere mu guterwa urwo rucanco. Ku wa gatatu niho Kenya yaronka incanco zirenga gato umuriyoni za AstraZeneca zakozwe n'ikigo co mu Buhindi, Serum Institute of India, nazo nyene zitanzwe n'umugambi Covax. Co kimwe n'u Rwanda na Kenya, Nigeria nayo yatanguje isekeza ryo gucanca ku wa gatanu. Muri ivyo bihugu uko ari bitatu, abakozi bo kwa muganga bari mu baza imbere mu kubanza kuronswa urucanco. Ghana na Côte d'Ivoire navyo nyene vyatanguye gutanga incanco muri iyi ndwi. Ikindi gihugu ca EAC kimaze kuronka incanco ni Uganda. Ku wa gatanu Uganda niho yakira incanco za  mbere zirenga ibihumbi 860 nazo zivuye muri uwo mugabmbi wa Covax. Ibindi bihugu bitatu vya EAC, Uburundi, Tanzania na Sudan y'Epfo, gahunda zavyo zo kuronka incanco no gutangura kuzitanga ntiziramenyekana. Abategetsi ba Tanzania bo basanzwe baramenyesheje ko ata mugambi w'incanco bihutira. Ibindi bihugu bimaze kuronka incanco muri uwo muganbi mpuzanakungu ni  Angola, DR Congo na Gambia. Afrika y'Epfo  yo yatanguye gutanga incanco haraheze indwi zibiri, ni naco gihugu cabaye ica mbere mu gukoresha urucanco rwa Johnson & Johnson. Izashitse ubwa mbere zari ibihumbi 80 ariko ngo izitezwe zishika umuriyoni. Urwa AstraZeneca ico gihugu cari  cabanje kuronka cararetse kurukoresha kuko rwoba rudakinga neza ubwoko bushasha bwa coronavirus bwatowe ubwa mbere aho muri Africa y'Epfo. Afrika y'Epfo, igihugu ca mbere kirimwo abanduye corona benshi kuruta ibindi muri Afrika, yizigiye kuronka incanco zikwiye 10 kw'ijana y'abanyagihugu baco biciye mu mugambi Covax, kikaba cahawe isango ryo kuzironka hagati y'ukwezi kwa kane n'ukwa gatandatu. Senegal nayo nyene imaze  hafi indwi zibiri itanguye gutanga incanco za Sinopharm yahawe n'igihugu c'Ubushinwa. Yiteze kuronka kandi izirenga umuriyoni zitanzwe mu mugambi wa Covax.	https://www.bbc.com/gahuza/amakuru-56299276
entertainment	Kanye West yahinduye icese izina ryiwe yiyita Ye	"Umuririmvyi yari azwi nka Kanye West  kuva ubu agiye kwitwa icese izina rigufi rya Ye. Umucamanza wo muri Los Angeles yemereye uwo muhinga wa rap guhindura izina, nk'uko vyemejwe n'uwujejwe kumenyesha amakuru muri Sentare nkuru ya Los Angeles. Uwo rurangiranwa w'imyaka 44 yari yabisavye mu kwezi kw'umunani avuga ko ari ""ku mvo ziwe bwite"". Uwo mu rapper, azwi ku ndirimbo nka Gold Digger na Stronger, yari asanzwe amaze gukoresha Ye nk'iritazirano hanyuma mu 2018 arikoresha nk'umutwe w'urukurikirane rw'indirimbo.  Iyo album imaze igihe isohotse, yanditse kuri twitter ati: ""N'ubwo nzwi mu buryo bwemewe nka Kanye West. Ndi YE."" Ubu rero yabitangaje icese izina yari asanganywe - Kanye Omari West - ntirikiriho. Mu gihe kuri twitter yari asanzwe yitwa Ye, kuri Instagram no ku rubuga rwiwe (website) hari hagikoreshwa izina ryiwe gushika ku wa kabiri. N'ubwo ari impfunyapfunyo ya Kanye, iryo zina yihaye rifise n'ico risigura mu bijanye n'idini kuri ico camamare. Mu 2018 yavugiye mu kiganiro yahaye umuremesha-biganiro vya radio, Big Boy, ati: ""Nibaza ko Ye ariryo jambo rikoreshwa cane muri Bibiriya, kandi muri Bibiriya risigura wewe. N'ukuvuga ndi wewe, ndi twebwe, ni twebwe."" ""Rivuye kuri Kanye, risigura we wenyene, rija kuri Ye ryerekana uko tuba tumeze, neza, nabi, tuzazaniwe, ivyo uko turi vyose."" Ye yasohoye album yiwe ya vuba Donda mu kwezi kwa munani irimwo indirimbo 27 zimara amasaha abiri. Mu nyuma yaciye avuga ko abasanzwe basohora indirimbo ziwe, Universal Music Group, basohoye atabahaye uruhusha album yiwe igira 10 yari irindiriwe umwanya munini cane. Abandi baririmvyi nka Prince, Snoop Dogg na Sean Love Comb nabo baragiye barahindura  amazina yabo, bamwe mbere kenshi. Ye yaravuzwe cane mu binyamakuru muri uyu mwaka igihe yavana n'umugore wiwe bari bamaranye imyaka indwi,  Kim Kardashian. Uwo mugabo n'uwo mugore bafitaniye abana bane, bari mu bantu babaye ivyamamare cane kw'isi. Ubukwe bwabo bwabaye bumwe mu bw'abantu b'ivyamamare kw'isi bwakurikiranywe cane muri iyi myaka irenga mirongo iheze. Iyo nkuru yakurikiye umugambi  wa Ye utagenze neza wo kwitoza mu kibanza c'umukuru w'igihugu wa Amerika mu 2020."	https://www.bbc.com/gahuza/amakuru-58966054
entertainment	12 bahagaritswe bagirizwa kubomora imva ya DJ Arafat muri Côte d'Ivoire	Igipolisi ca Côte d'Ivoire cahagaritse abantu 12 bagirizwa kubomora imva y'umuririmvyi azwi cane muri ico gihugu bapfundurura isandugu yari yahambwemwo. Abanya Côte d'Ivoire benshi bababajwe n'ireresi yazungurutse ku mbuga hwaniro yerekana abakunzi ba DJ Arafat,  yasandavye mu kwezi guheze mw'isanganya,  bakura isandugu yiwe mu ruhafu barayugurura kugira ngo barabe koko y'uko irimwo ikiziga ciwe. Ivyo bibaye inyuma y'urukurukuru n'ibihuha vyakwiragijwe bivuga y'uko yoba atapfuye. Ku munsi wa gatanu w'indwi iheze, abantu ibihumbi n'ibihumbi baritavye igiteramo cabereye ku kibuga c'umupira mu ntumbero y'ukwibuka ubuzima bwiwe. DJ Arafat, izina ryiwe ry'ukuri akaba yari Ange Didier Houon, yari yavutse ku wa 26 z'ukwa mbere 1986 asandaba ku wa 12 z'ukwezi kw'umunani guheze azize isanganya ry'ipikipiki. Yari azwi cane nk'umuririmvyi w'umucuraranzi rurangiranwa muri Côte d'Ivoire no muri Afrika yo munsi y'ubugaragwa bwa Afrika. Yafatwa nk'icirore c'umuziki wo mu mudiho witwa Coupé-décalé wabiciye bigacika mu myaka ya 2000 na 2010, umudiho wahavuye wizizirwa n'urwaruka rwa Côte d'Ivoire muri kino gihe.	https://www.bbc.com/gahuza/49550935
health	South Africa: Kwivuza uri umunyamahanga ntivyoroshe	"Umushikiranganji wa Afrika y’Epfo ajejwe amagara y’abantu yagabishije abanyagihugu ko atari bo bajejwe kwubahiriza amategeko agenga abanyamahanga. Joe Phaahla yabivuze igihe yagendera ibitaro vyo ku murwa mukuru, Pretoria, aho abantu bo mu mugwi wiyita Operation Dudula bagize  imyiyerekano bagerageza kubuza abanyamahanga kwivuza. Uwo mugwi Operation Dudula wagirizwa kwanka abanyamahanga, ariko abanywanyi bawo bavuga ko abanyamahanga batuma  amavuriro n’ibitaro vy’igihugu cabo birengerwa. Phaahla yabwiye abamenyeshamakuru ko abantu bava mu bihugu bibanyi – eka mbere no mu vya kure nk’Ubuhindi – baza kwivuza muri Afrika y’Epfo. Yavuze ko ivyo bibandanije gutyo, Afrika y’Epfo izoshika aho irengerwa. Ariko yashimangiye ko ibwirizwa nshingiro ritomoye ku burenganzira bwo kwivuza ku muntu wese aba muri Afrika y’Epfo. Abagiye mu myiyerekano babandanije gusaba ko abantu babanza kwerekana ubwenegihugu bwabo imbere y’uko binjira ibitaro n’ubwo hari ingingo ya sentare ibihagarika. Bivugwa ko abantu b’urukoba (uruhu) rwirabura aribo batotwa hanyuma bagahatirwa kwerekana ko bazi kuvuga rumwe mu ndimi zisanzwe zivugwa aho muri Afrika y’Epfo. Ku wa kane hadutse intureka hagati y‘abanywanyi ba Operation Dudula n’abadashigikiye iyo myiyerekano hanze y’ivyo bitaro. Igiporisi carashe amasasu ya caoutchouc kugira gishwiragize  iyo migwi ibiri. Reta ya Afrika y’Epfo ntisanzwe iharura abanyamahanga baja kwivuza mu mavuriro y’igihugu. Ariko hari impungenge ku ngaruka abanyamahanga b’abimukira batagira ibibaranga bashobora kugira ku nzego z’ubuvuzi muri ico gihugu. Muri Afrika y'Epfo si ubwa mbere havuzwe ikibazo co kwanka abanyamahanga. Mu kwezi kwa gatatu uyu mwaka, abanywanyi ba Alexandra Dudula Movement bagize imyirekano bavuga ko abanyamahanga bigaruriye amazu ya reta. Muri iyo myiyerekano bari bafise ivyapa bimwe bivuga ngo   ""tahe iwanyu"" ."	https://www.bbc.com/gahuza/articles/cj5qr9z5106o
health	Rwanda-Covid: reta yatezuye ingingo ariko uticandagishije ntugiye kworoherwa	"Reta y'Urwanda yafashe ingingo zo gutezura amabwirizwa yo gukumira ikiza ca Covid-19, ariko igategeka ko Abanyarwanda n'abandi bose basanzwe baba muri iki gihugu bategerezwa kwicandagisha vyuzuye kugira bemererwe kuja ahahurira abantu benshi. Nk'uko biri mw'itangazo ryasohowe inyuma y'inama nshikirangaji yakoranye  ejo ku wa gatanu, ingingo zaraye zifashwe zitangura gukurikizwa kuva kuri uyu wa 05 Ntwarante (Werurwe mu Kinyarwanda), zikazosubirwamwo inyuma y'ukwezi kumwe ""hashingiwe kw'isesengura ry'inzego z'Ubuzima"". Amakoraniro rusangi kandi aruguruwe guhera ku wa mbere igenekerezo rya 07 z'uku ariko bikaba ngombwa kwerekana ko bipimishije Covid-19 mu gihe c'amasaha 48 (ni ukuvuga imisi ibiri) imbere yob kuyitabira. Zimwe mu zindi ngingo zafashwe ni uko kuva ku musi wa mbere igenekerezo rya 07 uku kwezi imbibe zo ku butaka zizoba zuguye, ariko bibaye ngombwa ingenzi zibanze gusuzumwa Covid-19 imbere yo kwinjira. Ingendo n'ibikorwa vyose biremerewe kubandanya amasaha 24/24, havuyemwo ibiteramo vy'umuziki, amazu y'ubutambiro, ububare, ibirori vyo kwiyakira (receptions) hamwe n'ibikino vy'akamari (betting) bidategerezwa kurenza isaha umunani z'ijoro. Kwunguruza abantu ku mamodoka rusangi, ku mapikipiki no kumakinga birarekuwe ariko bigasaba ko bene kuvyurira no kubikoresha babanza kwerekana ko bicandagishije. Amanama n'amakoraniro rusangi, amasengero, amazu y'uburiro, nay'ubunywero, ibibanza vy'inkino n'ibigo vy'imyimenyerezo ngororamubiri biremewe, ariko ibi vyose ni ngombwa ko ababijamwo bategerezwa kuba ""barikingije Covid-19 mu buryo bwuzuye"". Ibigo vy'inzego za reta n'ivy'abikorera utwabo navyo nene biremerewe gukoresha abakozi bavyo bose, ariko ni ngombwa ko abakozi bose bo mu gisata c'abikorera utwabo ""baba barikingije Covid-19 mu buryo bwuzuye. Ubushikiranganji bw'ubuzima bushobora kwugara vy'agateganyo inyubakwa zaba iza reta canke iz'abikorera utwabo mu gihe bibonetse ibitigiri binini vy'abanduye Covid-19 , nk'uko iri tangazo rya reta ribivuga. Eka n'bikorwa vyo mu gisata c'ingenzi birabandanya ukuri kwamye ariko reta igasaba ko amabwirizwa yo kwirinda Covid-19 yubahirizwa. Urwanda ni kimwe mu bihugu biri imbere mu gukingira abanyagihugu bavyo muri Africa, kikaba ica mbere mu karere k'ibiyaga binini. Abantu benshi mu Rwanda barikingije ku gushaka kwabo mbere n'abajejwe amagara y'abantu bavuga kwikingiza bikorwa ku gushaka, ariko hari abanyagihugu bamwe mu ntara za ruguru bavuga ko abatabishaka bacandagwa ku ngufu."	https://www.bbc.com/gahuza/amakuru-60629335
health	Coronavirus - Burundi: Leta imenyesha ko hari abandi batanu basanzemwo uwo mugera	Itangazo ryasohowe n'ubushikiranganji bw'amagara y'abantu n'ukurwanya SIDA uyu munsi kuwa kabiri, rivuga ko abo bantu batanu bari mu bantu 198 bapimwe kubera bazwi ko bari bamaranye umwanya n'abandi batanu baherutse gutorwa uwo mugera. Gushika ubu, abashika 11 nibo bamaze kumenyekana ko banduye uwo mugera kuva umuntu wa mbere atowe ko yanduye muri ico gihugu. Mw'iryo tangazo, ubwo bushikiranganji bumenyeshako babandanya bakurikirana « abantu bamaranye umwanya munini n'abo barwayi bashasha batowe coronavirus mu ntumbero yo kumenya abandi boba baranduye ». Hagati aho, ubwo bushikiranganji ntibutanga umwidondoro w'abo bantu bashasha banduye Covid-19. Busaba abanyagihugu kubandanya bakurikiza impanuro zo kwikingira no gukingira abandi uwomugera. Ibiro vy'ubwo bushikiranganji bivuga ko bane muri ba barwayi batanu ba mbere batangura gufatwa n'uwomugera bapimwe ku magenekerezo ya 18 na 19 z'uku kwa kane bagasanga nta migera bagifise, bakaba bahawe uruhusha rwogusubira mu miryango yabo kuri uyu wa 21/04. Umugera wa coronavirus watanguye kumenyekana ko winjiye mu Burundi ku wa 31 z'ukwezi kwa gatatu guheze. Gushika ubu mu Burundi nta mategeko abuza abantu gusohoka arafatwa nk'uko biri mu bimwe cyo mu karere, kiretse gusa kubaha impanuro zo kugira isuku. Eka n'amashure n'abasengero arabandanya ibikorwa vyayo ukuri kwamye. Ingendo z'indege zunguruza ingenzi nizo zahagaritswe, imbibe nazo zikaba zugaye ku ruja n'uruza rusanzwe. Gushika ubu Afrika niyo irangwamwo abanduye coronavirus bake ugereranije n'iyindi migabane, ariko hakaba ubwoba ko mu minsi uyu mugabane ushobora kuba ikiririmbiro rishasha ry'uwu mugera.	https://www.bbc.com/gahuza/amakuru-52366466
religion	Ethiopia: Umusigiti wa mbere muri Africa, al-Nejashi, wasambuye n'ibibombe muri Tigray	"Reta ya Ethiopia yemeye ko igiye gusanura umusigiti wa kera cane wasambuwe mu kwezi guheze mu ntambara ya Tigray mu buraruko bw'ico gihugu. Umusigiti wa al-Nejashi uvugwa ko watewe ibibombe, ivyari muri wo biranyagwa, eka mbere n'imva z'abategetsi b'idini rya Isilamu bo muri kahise zirononekara. Reta ivuga ko n'urusengero rwasambuwe muri ico gihe c'intambara na rwo nyene ruzosanurwa. Abanyagihugu baba muri ako karere bazi ko umugisiti wa al-Nejashi wubatswe n'Aba-Isilamu ba mbere bimukiye muri Afrika mu gihe c'Intumwa Muhammad. Bari bahunze amabi bariko barakorerwa i Makka baca bahabwa ubuhungiro mu cahoze ari ubwami bwa Aksum. Aba-Isilamu bo muri ako karere bazi ko abasangirangendo 15 b'Intumwa Muhammad bahambwe muri izova zasambuwe . Bazi kandi  ko uwo musigiti ari wo wa mbere watanguye kwubakwa muri Afrika, n'aho hari abandi bavuga ko uwa mbere wubatswe muri Afrika uri muri Misiri. Uwo musigiti uri mu gisagara ca Wukro kiri ku birometero hafi 800 uvuye ku mugwa mukuru wa Ethiopia, Addis Ababa. Urusengero Emanueli Mweranda (Saint Emmanuel) rw'Abakristu b'idini rya Orthodoxe na rwo nyene rwarasambuwe ariko nta nsiguro zatanzwe. Mu mwaka wa 2015 hari ishirahamwe ryo muri Turukiya ryatanguje ibikorwa vyo gusanura uwo musigiti, rivuga ko ryashaka ""kubungabunga uwo mutungo wo muri kahise"", rigahindura ako karere kugira ngo gashobore kwirukirwa n'ingenzi. Uwu musigiti hamwe n'urusengero rwari hafi yawo vyasambuye mu bitero vya gisirikare vyamaze ukwezi kumwe  bifise intumbero yo kwomora ubutegetsi bw'umugambwe Tigray People's Liberation Front (TPLF) wari urongoye akarere ka Tigray. Ishirahamwe ryigenga ry'Ububirigi rikorera muri Afrika rivuga ko ku wa 18 z'ukwa cumi na kabiri uwo musigiti wa al-Nejashi ""wabanje guterwa ibombe mu nyuma unyagwa urukombamazi n'abasirikare ba Ethiopia na Eritrea"". Iryo shirahamwe rivuga kandi ko ibinyamakuru vya Tigray vyatangaje ko abantu batari bake bishwe bariko bagerageza gukingira uwo musigiti. Reta ntaco irashikiriza kuri ivyo vyegeranyo vy'iryo shirahamwe. Ariko, reta za Ethiopia na Eritrea zompi zirahakana ko hari abasirikare ba  Eritrea bari muri Tigray gufasha mu ntambara yo kurwanya TPLF. Mu kiganiro yagiranye na BBC igisata ca Amharic, icegera c'umukuru w'igisata kijejwe gukingira umurage wo muri kahise, Abebaw Ayalew, yavuze ko ko komite idasanzwe izoshikanwa muri ako karere kugira ngo yige ingene uwo musigiti n'urwo rusengero vyasambuwe imbere y'uko ibikorwa vyo gusanura bitangura. Ati: ""Ubu burere ntibuzwi gusa ku bijanye n'ugusenga, ariko kandi ni umutungo wo muri kahise kuri Ethiopia yose"". Mu ntango z'ukw'icumi na rimwe, intambara yaradutse mu karere ka Tigray igihe umushikiranganji wa mbere wa Ethiopia, Abiy Ahmed, yagomora ingabo mu ntumbero yo gutuza abarwanyi ba TPLF. Hari haciye amezi atari make hari ukutumvikana hagati ya reta ya Abiy n'abategetsi ba TPLF, umugambwe wari urongoye Tigray."	https://www.bbc.com/gahuza/amakuru-55555863
sports	Ayavugwa mw’igura n’igurishwa ry’abakinyi: Foden, Vardy, Traore, Ronaldo, Gomez, Maddison	Umurwi wo mw’ihiganwa rya Arabia Saoudite Pro League umenyesha ko uzobandanya urondera umusatirizi wa Manchester United, umunya- Portugal Cristiano Ronaldo w’imyaka 37 mu gihe ikibazo ca kazoza kiwe kitotorerwa umuti inyuma y’ihiganwa ry’igikombe c’isi yose. (CBS Sports) Umukinyi wo hagati, umwongereza Phil Foden w’imyaka 22, yemeye amasezerano mashasha y’igihe kirekire muri Manchester City aho azohembwa amapawundi 225.000 ku ndwi. (Mail) Manchester United na Chelsea iriko irakurikiranira hagufi umusatirizi wa Leicester City Jamie Vardy w’imyala 35 yahoze akinira umurwi nserukiragihugu w’Ubwongereza, akaba asigaje umwaka umwe gusa mu masezerano yiwe. (90min) Tottenham ishobora kuvuvudikira umukinyi wo ku ruhande wa Wolves  Adama Traore w’imyaka 26, mu gihe yonanirwa no kuronka umukinyi wo hagati wa Roma umutaliyano Nicolo Zaniolo w’imyaka 23. (90min) Sampdoria yemeye igiciro c’imiriyoni 16,7 z’amapawundi ku mukinyi wo hagati wa Brentford umunya Danemark, Mikkel Damsgaard w’imyaka  22. (Sky Sports) Manchester City yatanguye ibiganiro na Anderlecht ku munya-Espagne akina inyuma ku ruhande rw’ibubamfu Sergio Gomez w’imyaka 21, mu gihe yobura Marc Cucurella w’imyaka 24 asanzwe akinira Brighton. (Times) Brighton iriko kandi iraraba ko yorondera umukinyi w’inyuma wa RB Leipzig umunya-Espagne Angelino kugira ishobore gusubiriza Cucurella asanzwe ariko araronderwa na Chelsea. (Sky Sports Germany iciye kuri Mail) Sergio Aguero ntatahura igituma umurwi yahoze akinira Manchester City wafashe ingingo yo guha Chelsea umusatirizi w’umwongereza Raheem Sterling w’imyaka 27. (Metro) Leicester yanse igiciro kigira kabiri c’imiriyoni 40 z’amapawundi gitangwa na Newcastle ku mwongereza akina hagati James Maddison w’imyaka 25. (Sky Sports) Newcastle iriko kandi irarondera umwongereza Harvey Barnes w’imyaka 24 akina hagati muri Leicester . (Guardian) Umukinyi w’inyuma wa Leicester Wesley Fofana yerekanye ko ashobora kuva muri King Power Stadium mu gukura Leicester City mu bimuranga ku mbuga hwaniro. Chelsea irarondera uyu mufaransa w’imyaka 21 muri rino ci. (Leicester Mercury) Fulham yegereye umunya-Côte d’Ivoire akina muri Manchester United  Eric Bailly w’imyaka 28 imusaba ko yoja kuyikinira. (Football Insider) Chelsea iripfuza kugura umwongereza akina inyuma muri Southampton  Kyle Walker-Peters w’imyaka 25. (Guardian) Everton ntiriko irarondera kugarukana umwongereza akina hagati Ross Barkley w’imyaka 28, canke umusatirizi w’umubirigi Michy Batshuayi w’imyaka 28, n’aho yipfuza aba bakinyi bompi bakina muri Chelsea. (iSport) Sevilla iri hafi yo gushika ku masezerano n’umunya-Brezili akina inyuma ku ruhande rw’ibubamfu muri Manchester United  Alex Telles w’imyaka 29. (Fabrizio Romano) Umufaransa akina inyuma muri Chelsea  Malang Sarr ashobora guhitamwo kwimukira muri Monaco hakuja muri Fulham isanzwe iriko irarondera uyu mukinyi w’imyaka 23. (Standard) West Ham yasubiye kurondera umukinyi wo ku ruhande wa Burnley umunya- Côte d’Ivoire Maxwel Cornet w’imyaka 25, mu gihe ikiri mu rugamba rwo kurondera umunya-Serbia akina muri  Eintracht Frankfurt Filip Kostic w’imyaka 29. (Mail) Umukinyi w’inyuma wa Arsenal umunya-Espagne Pablo Mari w’imyaka 28 ari hafi yo kwimukira mu murwi Monza wo mu Butaliyano. (Mail) Sheffield United yagiye imbere y’imirwi ya Brighton, Southampton na Leicester mu rugamba rwo kurondera umwongereza James McAtee w’imyaka 19 akina muri Manchester City. (Athletic)	https://www.bbc.com/gahuza/articles/cje817rgprxo
health	I﻿tiro: Kubera iki ari ngombwa gusinzira n'imiburiburi amasaha atanu buri joro?	"N﻿k'uko abashakashatsi babivuga, itiro ry'amasaha atanu n'imiburiburi rishobora kugabanya ingorane z'amagara ku bantu barengeje imyaka mirongo itanu. Bemeza ko i﻿ngorane z'amagara zishobora gutuma utaronka itiro, ariko gusinzira nabi bishobora kuba ikimenyetso  c'amagara mabi. Biamaze kwemezwa ko itiro rituma umuntu aruhuka, umubiri n'umushaha bigasubira itoto, ariko  kuba umwanya umuntu amara asinziriye ushobora kuba ari ngirakamaro ntibizwi neza. I﻿cigwa ca PLoS Medicine carakurikiranye amagara n'itiro ku bakozi ba reta b'abongereza. I﻿kibazo gikurikira ni co cabajijwe umwe wese ku bantu 800 bagizweko amatohoza: ""Musinzira amasaha angahe mw'ijoro mugereranije buri indwi?"" B﻿amwe muri bo bari bafise isaha ku kuboko yo gukurikirana itiro ryabo. K﻿andi baragiriwe ibipimo vy'ingwara zidakira harimwo ingwara y'igisukari (Diabete), kansere (cancer)  n'ingwara ziterwa n'umutima, mu kiringo c'imyaka 20. A﻿basinzira n'imiburiburi amasaha atanu bafise imyaka 50 bagaragara nk'abashobora kugwara ingwara ku bice 30% kurusha abaryama amasaha indwi. Ivyo vyigwa vyerekanye  kandi  ko k﻿uryama umwanya muto ufise imyaka 50 ushobora gupfa, cane cane uzize ingwara zidakira. Kenshi abahinga basaba ko umuntu asinzira amasaha indwi canke umunani, nk'uko bivugwa n'abashakashatsi bo muri kaminuza za College London na Paris  Cite. A﻿bahinga ntavyo baramenya neza, ariko birazwi ko itiro rifasha ubwonko kuguma bwibuka no kugumana akanyamuneza no gukora udakebaguzwa. I﻿tiro kandi n'akaryo ku bwonko ko kwigizayo imicafu. P﻿rof Derk-Jan Dijk arongoye ikigo Surrey Sleep yabwiye BBC News ati: ""Ivyo bikorwa vyaje kwemeza ko kuryama umwanya muto atari vyiza kuri twebwe. Muri rusangi, si vyiza ku magara yacu - n'aho kuri bamwe, bisa n'uko ataco bitwaye. ""﻿Ikibazo gikomeye n'ukumenya kubera iki abantu bamwe bamwe baryama umwanya muto. Biva kuki? Hari ico dushobora kubikorako? Itiro n'ikintu gishobora gutuma ubuzima buhinduka ku ruhande rumwe."" I﻿gihe kirekire co kudasinzira neza gishobora kugira ingaruka mbi ku kungene umuntu abaho. A﻿baganga ubu bandikira gake abagwayi imiti yo gusinzira, ishobora kugira ingaruka zishobora gutuma umuntu aca ayimenyera. A﻿riko ingorane z'itiro zishobora gutorwa inyishu  kandi uburyo bwo gufashwa buriho."	https://www.bbc.com/gahuza/articles/cl41d86mp2do
religion	India: Ingene umwambaro wa hijab wambarwa n'abagore bo muri Islam uteje ibibazo	"Intara yo mu Buhindi yugaye amashure yisumbuye na kaminuza biturutse ku kibazo c'umwambaro wa hijab kiriko gikurikiranirwa hagufi n'amakungu inyuma y'aho uwuharanira agateka ka muntu Malala Yousafzai yatsindiye agashimwe kitiriwe Nobel avyinjiriyemwo. Reta y'intara ya Karnataka iri mu bumanuko bw'Ubuhindi yafashe iyi ngingo inyuma y'aho abanyeshure bihereye amabarabara mu myiyerekano ishingiye ku bakobwa bambara uwu mwambaro wo mw'idini rya Islam, imyiyerekano yandurutsemwo imigumuko. Kuri uyu wa gatatu, sentare nkuru y'iyo ntara itegekanya kwiga ku rwandiko ruvugira abagore b'aba Islam. Ibi bibaye inyuma y'aho abanyeshure batandatu b'urwaruka bagiriye imyiyerekano imbere y'ishure ryegukira reta ku kibazo co kwambara hijab, imyiyerekano yaciye ikwiragira ku yandi mashure. Abanyeshure batari bake b'aba Hindu nabo baciye biha amabarabara bambaye ibitambara vy'umutugutu  - ibara ry'ikimenyetso c'idini rya Hindu - mu kwiyamiriza abakobwa b'aba Islam bambara hijab. Ejo ku wa kabiri, umupfasoni Malala - umugore yarokotse igitero c'aba Taliban muri Pakistan afise imyaka 15 ahorwa ko yariko avugira abakobwa ko boronswa uburenganzira bwo kwiga  - yateye akamo abategetsi b'Ubuhindi ko bogira ico bakoze kugira ""bahagarike inenwa abagore b'aba Islam bakorerwa"". Uyu mupfasoni w'imyaka 24 yanditse kuri Twitter ati: ""Kubuza abakobwa kuja kw'ishure bambaye hijab zabo ni ibintu bibabaje. Ivyo gufata nabi abagore birabandanya - kubera uko bambaye"". Mu Buhindi, uru ruhagarara rwongereje ubwoba n'ishavu mu nkehwa z'aba Islam bavuga ko ibwirizwashingiro ribaha uburenganzira bwo guhitamwo ivyo bambara. Ejo ku wa kabiri, amareresi yakwiragiye cane yerekana umukobwa w'umu Islam ariko azomerwa n'ikirwi c'abagabo bakiri bato  bamuvugiriza induru, n'impari zikomeye hagati y'abanyeshure bambaye hijab n'abandi bambaye ibitambara vy'umutugutu. Mu bintu bidakunze kuba, umucamanza ariko arakurikirana uru rubanza yateye akamo abanyeshure hamwe n'abandi ""kubungabunga amahoro n'umutekano"". Ikibazo catanguye kuja hejuru igihe abanyeshure batandatu biga kw'ishure ryisumbuye ryo mu karere ka Udupi mu ntara ya Karnataka batangura imyiyerekano kubera bari babujijwe kuja mw'ishure bambaye hijab. Udupi ni kamwe mu turere dutatu tugize intara ya Karnataka iri ku nkengera - ari naho higanje umugambwe Bharatiya Janata Party (BJP) w'umushikiranganji wa mbere Narendra Modi. Abihweza ibintu n'ibindi bafata ko iyo ntara ari icicaro gitegurirwamwo poritike y'aba Hindu ari na bo benshi mu gihugu. Umugambwe BJP kandi ni wo urongoye iyi ntara ya Karnataka. Iri shure rivuga ko ryemereye abanyeshure kwambara hijab mu gihe bari mu kigo, ariko bagasabwa gusa kuzikura iyo bari mu masomero. Ariko abari mu myiyerekano  - bose bakaba bari mu mwambaro w'ishure - bavuga ko ari ngombwa ko bemererwa gupfuka imishatsi yabo mu masomero. Umwe muri aba banyeshure Almas AH, yabwiye BBC Hindi ati: ""Turafise abigisha bakeya b'abagabo. Rero ni ngombwa ko dupfuka imishatsi yacu imbere y'abagao. Ni co gituma twambara hijab"". Aba banyeshure barahakana ivyo bagirizwa ko bazambara babitegetswe n'umurwi Campus Front of India - ishami ry'umurwi w'abanyeshure ugendera ku vyiyumviro bikaze vya Islam, Popular Front of India - ari na wo ubavugira. Si kenshi abagore bakunze kuboneka bambaye hijab na burka (umwitwikiro w'umubiri wose mw'idini rya Islam) mu Buhindi, aho kwerekana ibimenyetso vy'idini ku mugaragaro ari ibintu bisanzwe. Ariko umukuru w'iri shure avuga ko ari ngombwa ku mwigisha kubona abanyeshure mu maso, kandi ko umwambaro w'ishure utuma ata vangura riba mu banyeshure. Inama z'urutavanako hagati y'abanyeshure, abarongoye ishure hamwe n'abaserukira reta ntaco zashitseko. Ikibazo c'abanyeshure b'abakobwa b'aba Islam bambara hijab carakwiye mu yandi mashure makuru makeya y'i Karnataka, ariko cagiye kurenga inkombe igihe amasanamu y'aba bakobwa bari mu myiyerekano i Udupi akwirakwirijwe. Ubwo nyene, abanyeshure b'aba Hindu mu yandi mashure amwe amwe baciye batangura kuza mu masomero bambaye ibitambara vy'umutugutu  - ivyatumye abarongoye ishure bategeka ko iyi myambaro yompi itemewe mu bigo. Mu ndwi iheze, ireresi yafatiwe kw'ishure rikuru rya Kundapur mu karere ka Udupi yerekana abanyeshure bambaye hijab bankiwe kurengana bariyeri, yatumye ibintu biyangara. Imirwi y'abanyeshure b'aba Hindu  - abahungu n'abakobwa - nabo baciye batangura imyiyerekano yo kwiyamiriza bagenzi babo bigana bambaye hijab. Gusa nta mishamirano yari bwabe gushika ejo ku wa kabiri - hasigaye amasaha makeya ngo sentare itangure kwiga urwo rwandiko - aho baciye batangura guterana amabuye mbere baranaturira mu bisagara bimwe bimwe. Abategetsi b'abakere baciye bashira mu ngiro ingingo ya 144 (Section 144) - itegeko ryo mu gihe c'ubukoloni ryabuza abantu barenga bane gukoranira hamwe - mu ntumbero yo guhagarika iyi migumuko. Mu karere ka Shivamogga, umurwi w'abanyeshure b'abahungu bafashwe amashusho baduza ibendera ry'umutugutu kw'ishure ryabo, reta ica itangaza ko hagiye gukorwa amatohoza. Mu karere ka Mandya, ireresi yazungurutse cane yerekana umukobwa yambaye burka asugerezwa n'umurwi w'abagabo bambaye ibitambara vy'umutugutu. Mu gihe babandanya bamuzomera bavuga ngo Jai Shri Ram (twogereranya na 'Mana nziza'), nawe yarihagarayeko, ashira ijwi hejuru ati ""Allah Akbar"" (Imana ni yo nkuru) mu gihe abarongoye ishure bamuherekeza bamuvanaho. BBC ntibazwa ibivuye ku zindi mbuga Mu nyuma, uyo mugore azwi kw'izina rya Muskan yavuze ko umukuru w'iryo shure yamwemereye ko azomushigikira. Yabwiye ikinyamakuru The Indian Express ati: ""Hari abandi bakobwa b'aba Islam na bo nyene bazomerewe nk'uku. Abarongoye ishure be n'umukuru waryo ubwiwe ntibigeze batubuza kwambara burka, none ni kubera iki nokwumviriza abo hanze?"" Umutegetsi mukuru mu gipolisi yabwiye BBC Hindi ko ibi ari ""ikibazo gito"" kandi ko bafise ibintu mu minwe. Reta y'intara ivuga iki? Umushikiranganji w'indero w'intara ya Karnataka Nagesh ashigikiye abategetsi b'ishure bavuga ko, vyaba ibitambara n'ibisikafu vy'umutugutu, vyaba ibitambara vy'imyitwikiro, vyose ntivyemewe mu bigo vy'amashure. Avuga kandi ko aba banyeshure bagumuwe ""n'inkozi z'ikibi"". Afatiye ku kungene ishami rya poritike ry'umurwi Popular Front of India ririko rigerageza gushinga imizi mu karere ko ku nkengera, Nagesh yabwiye BBC Hindi ati: ""Vyose bishingiye kuri poritike. Ibi vyose biriko biba kubera amatora yimirije mu mwaka uza"". Sentare ivuga iki gushika ubu? Sentare yahawe inzandiko zibiri zivugira abari muri iyi myiyerekano. Rumwe ruvuga ko ibwirizwashingoro ry'Ubuhindi ritanga uburenganzira kuri buri muntu guhitamwo ivyo yambara. Urundi narwo rukarwanya itegeko riherutse gushingwa na reta y'intara ritegeka inyambaro yemewe mu mashure, ribuza ibitambara vyo mu mutwe n'ama hijab. Imbere y'uko urubanza rutangura kwigwa, igihe umushingwamanza yari asavye ko rwunguruzwa, umucamanza Krishna Dixit yaranse. Ati: ""Ibishobisho vyose bigume hanze. Ibwirizwashingiro ni Bhagavad Gita (igitabo ceranda c'aba Hindu). Jewe nzokorera ku ndahiro nagize igihe ntangura akazi. Si vyiza ko abanyeshure baguma hanze"". Uyu mushingwamanza aburanira abari mu myiyerekano avuga ko itegeko rya reta ribuza hijab riteye kubiri n'amategeko kandi ko rihonyanga ibwirizwashingiro - agasaba kandi ko sentare ifata ingingo mfatakibanza yokwemerera abanyeshure kubandanya biga imbere y'uko ibibazo bitangura."	https://www.bbc.com/gahuza/amakuru-60315011
religion	France: Umuriro wadutse mw’isengero nkuru rya Nantes	"Isengero rikuru Saint-Pierre-et-Saint-Paul  ryo mu gisagara ca Nantes mu Bufaransa ryatewe n'umuriro w'icaduka. Abajejwe kuzimya imiriro y'ivyaduka barenga 60 nibo bashitse kuri iryo sengero kugira bagerageze kuwuzimya nk'uko bivugwa n'ibiyamakuru vyaho. Nta wuzi icateye uwu muriro. Amasanamu ava aho ivyo biriko biba yerekana umuriro n'umwotsi biva muri iyo nyukabwa. Uyu muriro wadutse haciye umwaka umwe gusa uwundi muriro ukoze ibara kw'isengero rikuru Notre-Dame mu gisagara ca Paris, rimwe mu mitungo ya kahise k'u Bufaransa. Televiziyo BFM TV, itangaza ko abapolisi muri ico gisagara ca Nantes kiri mu buraruko bushira uburengero bw'u Bufaransa batumweko hafi isaha imwe n'iminota 44 mu gatondo. Umwe mu babibonye avuga ko yashobora kubona uwo mucanwa ari muhira, hafi y'iryo sengero. Avuga ko yakanguwe n'urwamo rudasanzwe rw'inkengeri. Ati: ""Ku vyo mbona, ni uko umwotsi utera wongerekana"". Iryo sengero sibwo bwa mbere riterwa n'umucanwa. Mu 1972, umuriro warasambuye igisenge caryo, bituma ryugarwa mu kiringo c'imyaka itatu ririko rirasubirwamwo."	https://www.bbc.com/gahuza/amakuru-53455793
health	Coronavirus: Oxford igiye gusubira gutangura rwa rucanco rwari rwabangiriwe	"Igerageza rw'urucanco rwa Covid-19 ruriko rutunganywa n'uruganda rw'imiti AstraZeneca n'ishure kaminuza ya Oxford rigiye kubandanya inyuma yo kubangirwa inyuma y'aho bivugiweko hari uwo rwagizeko ingaruka mbi. Ku wa  kabiri w'iyi ndwi, AstraZeneca yavuze ko iri gerageza ryari ribaye rirahagarikwa mu gihe hariko hakorwa amatohoza kugira barabe nimba ivyabaye kuri umwe  mu bantu bariko barugeragerezwako bifitaniye isano. Ariko nijoro ku wa gatandatu, kaminuza ya Oxford yatangaje ko uru rukingo ata ngorane rufise, ko rero rushobora kubandanya. Umushikiranganji ajejwe amagara y'abantu mu Bwongereza, Matt Hancock, yakiriye n'igishika cinshi iyi nkuru imenyesha ko igeragezwa ry'uru rucanco rigiye kubandanya. ""Iyi ngingo yo kubangira yerekana ko twitwararitse ubuzima bwa muntu imbere ya vyose. Tuzoshigikira abahinga bacu kugira no bashobore kuduha urucanco nyarwo vuba bishoboka"". Itangazo ryasohowe n'iyi kaminuza rivuga ko vyari ""vyitezwe"" ko bamwe ""mu bariko bageragerezwako uru rucanco bashobora kubona ingaruka mbi"" mu magerageza manini cane nk'iri. Ryongerako y'uko ubu bushakashatsi bushobora kubandanya bisunze impanuro bahawe n'umurwi wigenga ujejwe kwihweza ibijanye n'imiti, hamwe n'ikigo c'igihugu kijejwe kugenzura imiti n'ibijanye n'ubuvuzi. Ntiyategerezwa gutanga amakuru yerekeye umurwayi ku mpamvu z'ibanga, ariko ikinyamakuru New York Times carashoboye kumenya ko umwe mu bitanze kugeragerezwako mu Bwongereza yagize ibibazo vy'ubushe ku ruti rw'umugongo. Ishami rya ONU rijewe amagara y'abantu kw'isi OMS/WHO rivuga ko hafi incanco 180 ari zo ziriko zirageragezwa  mu mpande zitandukanye z'isi, ariko ko gushika ubu ata na rumwe rurashobora kurangira. Hari icizere kinini ko uru rucanco rushobora kuba mu za mbere zishobora gutangura gukoreshwa, inyuma y'aho rugeragerejwe ku ncuro ya mbere n'iya kabiri bikagenda neza. Iri gerageza ryo ku ncuro ya gatatu ririko rikorerwa ku bantu bashika 30.000 muri Amerika co mu Bwongereza, Brezili na Afrika y'Epfo. Incuro ya gatatu kenshi ijamwo abantu baharurwa mu bihumbi kandi igashobora no kumara imyaka itari mike. Ku wa gatatu, umuhanuzi wa leta mu bijanye n'ubuhinga mu Bwongereza, Sir Patrick Vallance, yabwiye abanyamakuru ko ivyashitse muri rino gerageza ririko rikorwa na Oxford ari ibintu bitari bimenyerewe."	https://www.bbc.com/gahuza/amakuru-54136602
entertainment	Africa mu mafoto muri iyi ndwi: 20-26 Ukwezi kw'umunani 2021	Amwe amwe mu mafoto meza cane muri Afrika n'ahandi. Amafoto yose afitiwe uruhusha rwo kuyakoresha.	https://www.bbc.com/gahuza/amakuru-58356342
business	Burundi: Hilaire Manirakiza afasha abafise imbuga hwaniro kuduza ama 'vyuzi'	"Hilaire Manirakiza yize bimugoye kubera uburyo aho yagiye arahagarika ubu akaba akora akazi katamenyerewe rwose ko gufasha abafise imbuga hwaniro na YouTube kwongereza ababakurikirana (Views). Uwo musore avuga ko yize ivyerekeye ubuhinga bwa none bw'itumatumanako mu mashure yisumbuye, avuga ko yize bimugoye bituma atabandanya kaminuza. Avuga ati:""Nahagaritse imyaka itanu ntiga kubera ubukene, ngaruka kubandanya umwaka w'icenda abo twigana bahejeje. ""Narasubiriye ndamara umwaka ntiga banyirukanye kuko nari maze imyaka ibiri ntariha amahera y'ishure."" YouTube, iriha abafise 'accounts' bivanye n'igitigiri c'abaraba video bashirako n'igihe bazimarako. Mu Burundi hari benshi bamaze gushinga YouTube channels bashirako videos bafise intumbero yo gukorera ayo mafaranga, vyuzi rero ni wo mukate wabo. Kuri Manirakiza n'abafise ubuhinga nk'ubwiwe n'abo guha vyuzi abo bafise. Ni ubuhinga bushasha bwo kurondera amahera n'aho hari abanebagura uko bukora, hamwe  n'ubwoko bw'amakuru ashirwa kuri izo mbuga mu kurondera vyuzi. Hilaire Manirakiza avuga ko agiheza ishure yaciye aronka akazi ko gufata amasanamu ku mboneshakure yo ku mbuga hwaniro, ariko mu nyuma amasezerano bari bafitaniye aza guhagara. Avuga ko yaciye yigira inama yo kwiga uko yobaho mu gufasha abafise imbuga hwaniro kuduza ama 'vyuzi' (views). Agira ati:""Abafise imbuga hwaniro bampemba hakurikijwe igikorwa bantumye ico ari co. ""Uwo mfashije kuronka nk'ama vyuzi 1000 ku musi, ampa ibihumbi 15 vy'amarundi. ""Birantunze kuko kuva bampagaritse ku kazi, inzu nguma ndayiriha uko nahora, gufungura canke kwambara ni kwa kundi."" Mu kwezi kumwe amaze atanguye ico gikorwa, Manirakiza Hilaire amaze gufasha abantu barenga cumi kuduza ama vyuzi. N'akazi akorera aho ari ho hose, kuri telefone ngendanwa canke ku nyabwonko, ariko akavuga ko afise umugambi wo kwugurura ibiro vyo gukoreramwo. Ahanura urundi rwaruka kwicara rufise ikintu ruzi gukora ku buryo n'aho bokwirukana mu kazi k'ivyo wigiye, ushobora guca wikorera ivyawe."	https://www.bbc.com/gahuza/amakuru-61470687
sports	Frank Lampard: Ibintu bishobora kuba nabi muri Chelsea, niko Chris Sutton abibona	"Ibintu ""bishobora kuba bibi"" kuri Frank Lampard muri Chelsea mu gihe itoronka intsinzi vuba bwango, nk'uko bivugwa na Chris Sutton yahoze ari umusatirizi w'Ubwongereza. Mu nkino zitanu zose ikinye, Chelsea yatahiye amanota ane yonyene inyuma y'aho urukino rwa nijoro ku wa mbere rurangiriye inganya igitindo kimwe na Aston Villa, ica ija mu kibanza ca gatandatu mw'ihiganwa ry'umupira w'amaguru mu Bwongereza, Premier League. Sutton yabwiye Radio 5 Live yegukira BBC ati: ""Muri iki gihe, bari mu bibazo kuko bariko bakina nabi"". ""Bacitse intege, Frank akeneye ko umurwi wiwe utsinda n'imiburiburi inkino nkeya vuba bishoboka kuko, nk'uko tubizi, ibintu bishobora kuba nabi muri Chelsea"". Frank yahoze ari rurangiranwa muri uyu murwi yagenywe kuba umumenyereza wawo mu mwaka uheze, maze ashobora kuwushikana mu mirwi ine ya mbere, anawushikana mu rukino rwa nyuma rw'igikombe c'Ubwongereza, FA, catahukanywe na Arsenal. Yarahawe uburyo bwinshi cane kugira ngo ashobore kugura abakinyi, aho yakoresheje imiriyoni zirenga 270 z'amadorari y'Abanyamerika mu kugura Hakim Ziyech, Timo Werner, Kai Havertz, Ben Chilwell hamwe na Edouard Mendy. Ariko Sutton abona ko Lampard atarashobora gushikana uyu murwi ku rugero wategerezwa kuba uriko. Sutton ati: ""Tuvyanka tuvyemera, uyu mwaka si mwiza cane kuri Frank. Araremerewe; yakoresheje amahera menshi. Ubu ari mu mazi abira"". ""Si nipfuza guca urubanza hakiri kare kuri Chelsea na Frank kuko nk'ubu ari nka hamwe botsinda inkino nka zibiri bikurikiranya, barashobora kwisanga mu kibanza ca kabiri, maze icizere co gutsinda ihiganwa kigaca gisubira kuvyuka"". ""Ariko sinibaza ko Chelsea ishobora gutsinda iri higanwa. Ni babanze bagere ku rugero rwo gukina uko bategerezwa gukina"". N'aho Sutton abona nabi ibintu muri Chelsea, ikizwi ni uko mu nkino 14 zayo zose yakiniye ku kibuga cayo, yatsinzwe urukino rumwe rudende, itsinda 10, urwo rukino rukaba ari urwayihuje na Liverpool mu kw'icenda, rurangira itsinzwe 2-0. Hanyuma kandi tugiye muri rya higanwa rya Buraya rihuza imirwi yabaye iya mbere iwabo, UEFA Champions League, Chelsea ni iya mbere mu murwi E, kandi mu nkino zose imaze gukina ntirigera itsindwa. Mu gihe Chelsea yamara inkino 17 zose idatsindwa - ivyarangiye itsinzwe na Everton - Lampard yavuze yijiriwe ko ibintu bitararangira. Aho rero nijoro aho umurwi wiwe unganirije na Aston Villa kandi wari muhira, yasubiye kuvuga ko abakinyi biwe bakeneye kwongereza inguvu gusumba uko bariko barakina muri kino gihe. Ati: ""Iki nico gihe kigoye muri uno mwanya. Dutegerezwa gukura amaboko mu mpuzu tukarwana urugamba, kandi ndazi ko tuzosubira tukaduga"". ""Mu gihe nk'iki c'umwaka, uba ukeneye amanota. Ndumva abakinyi bacitse intege kuko bakeneye gutsinda"". ""Mu ndwi nkeya ziheze, abantu badufata nk'umurwi ushobora gutahukana iri higanwa. Ubu ibintu ntivyoroshe. Ndizeye ko abakinyi bashasha bazogenda bamenyera uko imisi izogenda"". Muri aba bakinyi baguzwe ku mahera y'umurengera mu ci riheze, Mendy na Chilwell ni bo bonyene batanguye mu kibuga. Sutton ashira amakosa yose kuri uyu yahoze ari umusatirizi wa Leipzig, Timo Werner, ariko ngo na Kai Havertz ntiyavyifashemwo neza. Werner yinjije ibitsindo 34 mu Budagi mu mwaka w'inkino uheze, ariko mu nkino 16 zose amaze gukina muri Premier League, amaze gutsinda bine gusa. Bitegekanijwe ko ku wa Mungu Chelsea yakira Manchester City, ariko nta wuzi ko ruzoba, kuko na nijoro urukino rwari guhuza City na Everton rwingurujwe kubera abakinyi batari bake bayo banduye wa mugera wa coronavirus."	https://www.bbc.com/gahuza/imikino-55473208
sports	Qatar 2022: Messi, Ronaldo, Mbappé, Neymar n’ibindi bihangange vyiteguriye inkino za 1/4	"Na Shamoon Hafez BBC Sport i Doha Imirwi umunani gusa niyo isigaye mw’ihiganwa ry’igikombe c’isi yose ca 2022 muri Qatar, yose ifise indoto imwe yo guterura igikombe ku wa 18 z’uku kwa cumi na kabiri. Inyuma y’ihiganwa ryo mu matsinda ryabereyemwo ibitangaza, ubu turi mu nzira y’igikorwa nyaco, igice ca kane gishira ica nyuma kikaba cuzuye abakinyi b’ibihangange. Itandatu mu mirwi isigaye ni iyigeze gutsindira iri higanwa canke yashitse muri finale – kandi hagati yayo imaze gutsindira iki gikombe incuro cumi. Ariko gusa ibitangaza vyovyo bishobora gushika, aho Maroc ubu irondera kuba igihugu ca mbere ca Afrika coba gishitse mu gice ca kabiri gishira ica nyuma, inyuma yo gushika mu gice ca kane gishira ica nyuma ku ncuro ya mbere muri kahise k’umupira w’amaguru muri ico gihugu. BBC Sport, igisata ca BBC gikurikirana inkino, irihweza bimwe mu vyitezwe, mu gihe abakinyi barondera kwerekana ubuhinga bwabo muri uru rubuga rw’umupira w’amaguru. Ku wa gatanu: Croatia v Brezili (17:00 mu masaha y’Uburundi n’Urwanda), Ubuholande v Argentina (21:00 mu masaha y’Uburundi n’Urwanda). Ku wa gatandatu: Maroc v Portugal (17:00 mu masaha y’Uburundi n’Urwanda), Ubwongereza v Ubufaransa (21:00 mu masaha y’Uburundi n’Urwanda). Kubona ibihugu nk’Ubudagi n’Ububirigi bisezererwa mu nkino z’amatsinda mu buryo butangaje  - hamwe n’ugutsindwa kwa Espagne mu gice c’umunani gishira ica nyuma – ni ibintu bizoguma mu mitima y’abantu igihe kirekire kubona ibihugu nk’ibi binanirwa no gushika muri iki gice ca kane gishira ica nyuma. Lionel Messi na Cristiano Ronaldo ni amazina agaruka cane mu binyamakuru, ariko ibihangange nka Neymar, Harry Kane, Kylian Mbappe na Luka Modric baracahagaze. Ubwongereza n’Uburafansa – igihugu gisanzwe gifise iki gikombe – bigiye guhurira mw’ihiganwa rikomeye ku ncuro ya mbere mu myaka cumi, ikaba ari n’incuro ya mbere mu gice co gukuranamwo. Iyi mirwi yaheruka guhura muri Euro 2012 mu nkino zo gukuranamwo aho yanganije 1-1, ariko ubwa nyuma iheruka guhura mu gikombe c’isi yose hakaba hari mu 1982. Bryan Robson yateye ibitsindo bibiri mu rukino Ubwongereza bwatsinze 3-1, ico gihe kizigenza w’Ubufaransa akaba yari igihangange Michel Platini. Umurwi nserukiragihugu w’Ubwongereza, uzwi nka, Three Lions, ntiwashoboye kubandanya ngo utsindire ihiganwa ry’igikombe c’isi yose uwo mwaka muri Espagne, ariko igihe conyene baherukira kugitwara – ni ukuvuga mu 1966 – umwe mu mirwi batsinze mu rugendo rwabo, kumbure ushobora kuba uwikeka, ni Ubufaransa. Si ikimenyetso kibi. Hagati aho, bafise igikorwa kitoroshe co guhura n’umusatirizi rutura Mbappé, ari na we ari imbere mu bitsindo muri rino higanwa, aho amaze kwinjiza bitanu, akaba akinana n’umukinyi mugenziwe ari na we amaze kwinjiriza Ubufaransa ibitsindo vyinshi gusumba abandi muri kahise k’umupira w’amaguru muri ico gihugu, Olivier Giroud. Kizigenza w’Ubwongereza, Kane, ati: ""Ku wa gatandatu ntibizoba vyoroshe. Ubufaransa ni umurwi ukomeye, ari na wo ufise igikombe, rero turazi ko uzoba ari umugoroba utoroshe na gato. ""Nibaza ko nimba ushaka gutsindira igikombe c’isi yose, utegerezwa guhura n’imirwi y’ibihangange kw’isi, Ubufaransa rero buri imbere”. Ku wa Mungu, igenekerezo rya 18 Kigarama. Urugamba rutoroshe ku kibuga ca Lusail i Doha. Ibihangange bibiri kw’isi mu gihe cabo bararwanira ubugabo, akaryo kabo ka nyuma  ko kurwanira iri teka ry’igikombe c’isi yose. Ubutigu bwageze. Messi wa Argentina hamwe na Ronaldo wa Portugal bamaze imyaka baterana inkokora umwe wese arondera kwandika amateka. Muri rino higanwa ryonyene, Messi yinjije igitsindo ku rukino rwiwe rwari rugize 1000 igihe bahura na Australia mu gice c’umunani gishira ica nyuma, mu gihe Ronaldo nawe yabaye umukinyi wa mbere yinjije ibitsindo mu mahinganwa atanu yose y’igikombe c’isi yose. Bompi baramaze gutsindira igikombe c’amahiganwa ku migabane yabo – Messi yatsindiye Copa America mu mwaka uheze, mu gihe Ronaldo yari yatsindiye ihiganwa rya Bulaya mu 2016 – ariko iki gikombe ca mbere nyamukuru kw’isi kiracari umugani kuri bo. Ku myaka 35 Messi aboneka ko ari ryo higanwa rya nyuma ry’igikombe c’isi yose kuri we, mu gihe Ronaldo wewe azoba afise imyaka 41 mw’ihiganwa ry’igikombe c’isi yose kizokurikira. Aha ata nkeka biraboneka ko ari yo mahirwe ya nyuma kuri bo yo gushobora guterura iki gikombe c’iteka. Hagati aho, vyabaye ngombwa ko Ronaldo yemera ko yari afise uruhara ruto mu rukino rwa Portugal rw’igice c’umunani gishira ica nyuma - aho yashizwe ku rutonde rw’abagombora, mu gihe uwamutwaye ikibanza Goncalo Ramos w’imyaka 21 yakoze ibintu bidasanzwe mu gutera bitatu wenyene mu rukino rwabo n’Ubuswisi. Nko mu gihe vyoshika ibi bihangange bigahurira muri finale, ivy’ari vyo vyose n’abatagira aho begamire bogira amero. None twizere ko impari kuri ‘GOAT’ (impfunyapfunyo ya Greatest Of All Time, twogereranya na ‘Igihangange c’ibihe vyose) zishobora kuba zigiye guhera? Imbere y’aho, birashoboka ko turorera urukino ruryoheye ijisho rwo mu gice ca kabiri gishira ica nyuma. Mu gihe yompi yorengana Croatia n’Ubuholande uko ikurikirana, urugamba rw’agakura muri Amerika y’Ubumanuko ni rwo rwokurikira hagati ya Brezili na Argentina ku kibuga ca Lusail. Brezili, igihugu kimaze gutahukana iri higanwa incuro zitanu kandi kikaba ari co gihabwa amahirwe menshi, yarerekanye ubuhinga bwayo mu kwirahira bikomeye Korea y’Epfo, mu gihe Argentina yari ikeneye ubuhinga bwa kizigenza wayo Messi kugira ngo ishire Australia ku ruhande. Iyi mirwi imaze guhura incuro zine mw’ihiganwa ry’igikombe c’isi yose, ariko ubwa nyuma iheruka guhura hakaba hari mu 1990, igihe igitsindo ca Claudio Caniggia mu minota ya nyuma y’urukino cahaye akaryo Argentina ko kwinjira mu gice ca kane gishira ica nyuma. Amahirwe yo kuvana iki gikombe i Bulaya ari cane cane mu minwe y’ino mirwi ibiri, Brezili ikaba ari co gihugu ca nyuma kitari ico ku mugabane wa Bulaya giheruka gutsindira iki gikombe, hari mu 2002. Igihangange Neymar yarakize imvune yo mw’ivi yari yanduye mu rukino rwabo rwa mbere, yongera araninjiza igitsindo mu gice c’umunani gishira ica nyuma na Korea y’Epfo, ubu akaba akeneye igitsindo kimwe gusa kugira ngo anganye n’igihangange Pele ku bitsindo 77 mu murwi nserukiragihugu wa Brezili, uzwi nka Selecao. Ariko Croatia ya Luka Modric hamwe n’Ubuholande bwa Virgil van Dijk navyo bifise ijambo rikomeye mu kwemeza nimba iki kirori kizoshoboka canke kitazoshoboka. Tugiye ku Buholande, uyu murwi wa Louis van Gaal hamwe na Argentina ni abakeba bamenyeranye cane muri rino higanwa, biteze guhura ku ncuro ya gatandatu barwanira itike yo mu gice ca kabiri gishira ica nyuma. Ni isubiramwo rya finale yo mu 1978, aho uyu murwi wo muri Amerika y’Ubumanuko ari wo watahukanye intsinzi, mu gihe urukino rwa nyuma iyi mirwi yaheruka guhuriramwo ari urwabaye mu myaka umunani iheze, Argentina ikaba ari yo yatsinze ku ma penalties. Ariko kimwe mu bihe ntibagiranwa - atari gusa hagati y’ibi bihugu ariko muri kahise k’igikombe c’isi yose – ni icabaye mu 1998 igihe Dennis Bergkamp yinjiza igitsindo ciza cane cahaye akaryo Ubuholande kubandanya mu gice ca kabiri gishira ica nyuma. ""Dennis Bergkamp, Dennis Bergkamp, Dennis Bergkamp,"" niko umunyamakuru w’Ubuholande yiha karuru avuga igihe uyu mukinyi yakinira Arsenal yakubita icenga n’ubuhinga bwinshi ku mupira yari ahawe na Frank de Boer, aca aroba Roberto Ayala maze yinjiza igitsindo ciza cane. None Cody Gakpo arashobora gukora nk’ibi muri kino gihe...? Penalty ya Achraf Hakimi muri wa mwanya w’ama penalties ari nayo yahaye intsinzi Maroc kuri Espagne yatewe neza cane, umupira uca neza neza hagati mw’igori aho umunyegori yari avuye, uva mw’igitsindo casarishije abarorerezi mu kibuga ca Education City. Itsinzi yabo yatumye bashika mu gice ca kane gishira ica nyuma mw’ihiganwa ry’igikombe c’isi yashimagijwe n’ubwami bw’ico gihugu, aho umumenyereza Walid Regragui yahamagawe kuri terefone n’umwami  wa Maroc Mohammed VI urukino ruheze. Umurwi upanze neza kandi ugoye gutsinda, Maroc ni urutare,  ntirigera itsindwa na rimwe muri rino higanwa ry’iki gikombe c’isi yose, ikaba imaze kwinjizwa igitsindo kimwe gusa mu nkino zabo indwi ziheruka. Maroc kibaye igihugu ca kane c’umugabane wa Afrika gishitse mu gice ca kane gishira ica nyuma, kikaba kiriko kirondera itike yo gushika mu gice ca kabiri gishira ica nyuma. Hagati aho, ni ikindi gipimo gikomeye kiyirindiriye imbere y’uyu murwi w’i Bulaya – na rirya Portugal nayo iriko irondera kwandikisha amateka mu kurondera gushika mu gice ca nyuma ku ncuro ya mbere."	https://www.bbc.com/gahuza/articles/cq5797w2xy4o
entertainment	MISS KAYANZA: Neilla Mutoniwimana niwe yatsinze, imbonekarimwe ku Batwa mu Burundi	"""Ni iteka rinini kuri jewe nk'umukobwa w'umutwakazi kubona narashoboye gutsinda ihiganwa rya Miss Kayanza, ibitari bimenyerewe mu gihugu ko ubwoko bw'abatwa buja mu mahiganwa nk'ayo"". Uyo ni Neilla Mutoniwimana, umwigeme w'umutwakazi yatsindiye ihiganwa rya Miss Kayanza, aho avuga ko yiteguriye no kuja mu yandi mahiganwa ku rwego rw'igihugu. Miss Kayanza ni ihiganwa rihuza abigeme bo mu ntara ya Kayanza ryatanguye kuva mu mwaka wa 2012 rikaba ritegurwa n'umurwi Umuco w'aba SCOUT. Yatowe mu bandi umunani bari muri iryo higanwa rigize icenda ryabaye ku wa 01 /01/2020, inyuma y'amezi atatu yose bari bamaze bitegura. Kubwo ishirahamwe ryateguye uyo mwigeme, intsinzi ya Neilla Mutoniwimana, ni amateka adasanzwe muri kahise k' u Burundi. Neilla Mutoniwimana ni umutwakazi yiga mu mwaka wa 12 kw'ishure ryisumbuye rya Muhanga avuka ku mutumba wa Gashibuka, ya zone na komine Muhanga  mu ntara ya Kayanza. Avugana na BBC, umwigeme Mutoniwimana ahanura abandi bigeme b'abatwakazi kureka kwikumira bakaja hamwe n'abandi, maze bashobore kugira uruhara mu kintu ico ari co cose giteguwe mu Burundi. Kubw'iwe, iyo wikumiriye, n'abandi baragukumira. Ati: ""Narerekanye neza ko na twebwe dushoboye mu bintu vyose. Jewe sinikumira, iyaba narikumiriye sinari gushobora kuja muri iri higanwa. Nagize umwete kugira ngo nshobore kuvyifatamwo neza"". Ku bateguye ihiganwa, uyo mwigeme yerekanye ubukerebutsi budasanzwe. Gilbert Biziyaremye arongoye  umuhari wa SCOUT mu ntara ya Kayanza ariwo wateguye iryo higanwa avuga ko vyabanezereje kuko bwari ubwa mbere babonye umwigeme w'umutwakazi asumbije abahutukazi n'abatutsikazi bari basanzwe batsindira iryo higanwa. Ati: ""Mu gihe turiko turabategura twabona umengo ntavyo azoshobora, vyabonetse ko yari yibitse, maze ibintu bikomeye cane aca avyerekanira imbere y'abarorerezi"". ""Nivyo ko hahora hatsinda abahutukazi n'abatutsikazi gusa, ariko abibaza ko twoba twashize imbere ivyo ubwoko kugira ngo nabo baserukirwe sivyo na gato, yarabasumbije"". Neilla Mutoniwimana yateguwe n'ishirahamwe Fondation FEMIDEJABAT risanzwe ririko rirategura ihiganwa MISS INAKARANGA  rizohuza abigeme b'abatwakazi mu gihugu cose. Nk'uko bivugwa na Isaac Bakanibona, umunyamabanga nshingwabikorwa wa FEMIDEJABAT akaba kandi ariwe ahagarariye MISS INAKARANGA, iryo higanwa rifise intumbero yo guhimiriza abigeme b'abatwa no kubategura kugira ngo bazoshobore kwitabira ihiganwa rya MISS BURUNDI. Bwana Bakanibona  yabwiye BBC ko ari ibintu bihimbaye kubona umwana bateguye ashoboye guhiganwa n'abandi mbere akanabatsinda. Ati: "" Twaramuhimirije twongera turamurungika kuja guhiganwa n'abandi bigeme bo mu Kayanza, arashikiriza imigambi y'imbonekarimwe yatangaje abari aho bose ku buryo yabonetse ko ari intwari n'incabwenge idasanzwe"". Ahimiriza Abarundi n'amakungu ko boshigikira abigeme b'abatwakazi, eka n'abandi bigeme bose baboneka ko basigaye inyuma mu mateka kugira ngo nabo bashobore gufashwa, maze batere intambwe bashike ku rugero abandi bariko. Ati: ""Kuko birerekana neza ko ata muntu n'umwe, iyo ashigikiye canke afashwe mu mugongo, atoshobora ikintu ico ari co cose"". Mutoniwimana yarushije abariko bahiganwa nawe mu migambi yashikirije yo guteza imbere abigeme b'abatwakazi hamwe n'abandi bigeme muri rusangi, mu kubahimiriza kuja hamwe n'abandi, bakaja mu mashure bakirinda imbanyi z'ishushu zituma abigeme bamwe batabandanya amashure. Bwana Bakanibona avuga ko muri rusangi abigeme b'abatwa bakwije ibisabwa vyose muri ayo mahiganwa ahuza abigeme, ariko ko igikenewe ari ukubafata mu mugongo. Ati: ""Twebwe nta bwoba dufise, no mw'ihiganwa rya MISS BURUNDI, ni ryategurwa neza, turizeye neza ko abo bana bacu tubandanya dutegura bazovyifatamwo neza bagatahana ikibanza ciza"". Mu Burundi, Abarundi bo mu bwoko bw'Abatwa ni inkehwa zari zaribagiwe mu buzima bw'igihugu kuva imyaka itari mike, bamye bikumira, aho wasanga no mu kugabangana ubutegetsi bataharurwamwo. Hagati aho, amasezerano y'amahoro yateweko igikumu mu mwaka wa 2000 agatuma intambara yari yari yadutse hagati y'Abahutu n'Abatutsi mu 1993 igaharara, yarategekanijwe ibibanza vy'Abatwa mu bisata bitandukanye bigize ubuzima bw'igihugu. Haranatangujwe mbere n'amashirahamwe afise intumbero yo guhimiriza Abatwa kugira ngo bikangure baje hamwe n'abandi. Hagati aho, n'aho bamwe bariko barajijuka, haracibonekeza abatari bake bikumira, bakabona ko bobo atari nk'abandi barundi bagenzi babo b'Abahutu n'Abatutsi."	https://www.bbc.com/gahuza/amakuru-50980865
health	Urucanco Ervebo rwa Ebola rwemewe muri RD Congo, mu Burundi, muri Ghana no muri Zambia	"Ibihugu bine vya Afrika- Repubulika y'intwaro rusangi ya Congo, u Burundi, Ghana na Zambia - vyemeje urucanco rwa Ebola rukaba rushobora gutangura gutangwa. Ishami rya ONU rijejwe amagara y'abantu, OMS/WHO rimenyesha ko iyo ari intambwe ikomeye mu rugamba wo kurwanya ico kiza. Ivyigwa vy'intangamarara vyerekana ko urwo rucanco, Ervebo rwakozwe n'ikompanyi Merck rushobora gukinga gushika ku rugero rwa 97,5%. Ivyo vyigwa vyerekana kandi ko urwo rucanco ruhawe abamaze kwandura rushobora kubongerereza amahirwe yo kubandanya babaho. Igihugu ca RD Congo  gihanzwe n'ico kiza kuva mu kwezi kw'umunani 2018 kikaba kimaze guhitana abantu bagera ku 2.249. Umukuru w'ishirahamwe OMS, Tedros Adhanom Ghebreyesus, ati: ""Ni intambwe nshasha  kubona urwo rucanco rwemewe muri ivyo bihugu mu rugamba rwo kurwanya ico kiza ruburakigongwe"". ""Afrika yarashize inguvu hamwe kugira ngo ikomeze intambwe imaze gushikwako bigoranye mu gukingira abanyagihugu bayo umugera wa Ebola"". Nivyo ko igitigiri c'abandura Ebola muri RD Congo cagabanutse bimwe bishimishije, ariko umutekano muke n'amayira ameze nabi mu burere bubangamiwe bibandanya kuba ibibazo ngorabahizi. Ivyo ni ibishikirizwa na muganga Michel Yao ajejwe ibikorwa vy'ubutabazi ku rwego rwa Afrika mw'ishirahamwe OMS, igihe yavugana na BBC ejo ku wa Mungu. Avuga ko muri ino minsi hibonekeje abantu bake cane banduye uwo mugera. Ati: ""Twari dufise uburere bw'ubuvuzi bbubangamiwe bushika 29. Ubu dufise uburere bw'ubuvuzi bubiri gusa bubangamiwe, kamwe muri bwo kamaze iminsi ine ata wanduye, akandi nako haheze iminsi 17"". Avuga kandi ko igitigiri c'abandura ku ndwi ""cagabanutse bimwe biboneka"", akavuga ko ubu ku ndwi hashobora kuboneka hagati ya bane na batanu banduye uwo mugera. Muri kino gihe, hari abashika 1800 bakurikiranirwa hafi, bitandukanye no mu kwa kane kw'umwaka uheze aho babarirwa mu 20.000, ico kibaba ari ikimenyetso ko habaye intambwe, nk'uko bivugwa na bamwe mu bahinga mu vyo amagara y'abantu muri Congo. Abajijwe ko kutoba ari ukwihuta mu kuvuga ko habaye iterambere mu kurwanya ico kiza, siko abibona, akavuga ko ibiharuro vyonyene arivyo bivyerekana."	https://www.bbc.com/gahuza/51529167
business	Kenya igiye kuronka miriyoni zafatiwe muri Jersey zifashe kugwanya Covid	"Miriyoni z'ama dorari z'amafaranga y'igihugu bivugwa ko zibwe n'abanya-Kenya babiri ba mbere batunze cane zigiye kugarukanwa mu gihugu zigurwemwo ibikoresho  vyo kurokora ubuzima mu kugwanya  indwara ya Covid-19 hisunzwe  amasezerano y'imbonekarimwe yashitsweko i Londres. Ayo mazezerano na Jersey, izinga ryigenga mu ntwaro mu  kiyaga ca Manche (Ensglish Channel) yakiriwe nk'""intsinzi ku banya-Kenya"" n'uwuhagarariye ico gihugu mu Bwongereza, Manoah Esipisu. Urufatangane rwahavuye ruvamwo  ayo masezerano rwatanguriye ku rubanza rwo kwahukana. Mu 2006, Samuel Gichuru, umuntuzi afise kompanyi y'umuyagankuba muri Kenya,  n'umugore wiwe Salome Njeri barahukanye. Hageze kugabura ivyo batunze, Madame Njeri yabonye ko ataronse ibikwiye. Yaciye avuga ko bimwe  mu vyo umugabo wiwe atunze vyanyegejwe hanyuma, sentare, ica ikora urutonde rw'ama konte yose umugore yavuze ko ari  aya Gichuru muri Jersey, izinga risanzwe rizwi gushingwamwo amakompanyi ba nyeneyo batamenyekana kandi rigatangisha amakori ari hasi cane. Ivyo vyatumye haba amatohoza yamaze imyaka icenda akorwa n'abategetsi ba Jersey. Muri ayo matohoza, mu 2011, bagirije Gichuru n'uwahoze ari umushikiranganji ajejwe ikigega ca reta kujana muri kompanyi yari yanditswe muri Jersey amafaranga ya ""commissions"" bahabwa n'amakompanyi mpuzamakungu. Abategetsi ba Jersey baciye basohora imitahe yo gufatisha abo bagabo bompi,  kuva ico gihe bakaba bakirinridiye ko barungikwa bava aho bari muri Kenya. Ivyaha vy'ubutunzi bagirijwe vyarimwo amasezerano na kompamyi yo muri Finlande yo kwubaka uruganda rw'umuyagankuba hafi ya Mombasa, igisagara kiza ubwa kabiri mu bunini muri Kenya, aho ngo bahawe miriyoni na miriyoni z'amafaranga y'abongereza ya 'commissions'  bayahawe n'amashirahawe yo kwubakisha yo mu Bwongereza, Norvege, Ubudagi na kompanyi y'igihangange mu gutumatumanako yo muri Amerika. N'ubwo BBC yagerageje kenshi kubarondera, abo bagabo bompi n'abashingwamanza babo ntibashimye kugira ico bavuze kuri ivyo bagirizwa. Ariko iyo kompamnyi yanditswe muri Jersey Windward Trading Limited yahavuye yemera ivyaha bine vyo kugira amafaranga y'inkomoko mbi muri sentare yo muri Jersey. Sentare yaciye ishinga ingingo, ko iyo kompanyi, nyeneyo asanzwe ari Gichuru, itegerezwa kwakwa amafaranga arenga miriyoni 4,9 z'ama dorari mu vyo itunze kubera  amafaranga y'inkomoko mbi. Menshi muri ayo mafaranga niyo bivugwa ko yavuye mu biturire muri Kenya hagati ya 1999 na 2002 ubu ariyo agiye kugarukanwa mu gihugu. Ivyo vyashobotse kubera amasezerano yo mu 2018  yashizweko umukono na ministre wa mbere w'Ubwongereza w'ico gihe Theresa May, umukuru wa Kenya Uhuru Kenyatta hamwe na reta za Jersey n'Ubuswise.  Ayo masezerano yavuga ko amatungo yibwe ashobora gusubizwa muri Kenya ariko agakoreshwa  gusa ku bijanye n'imigambi y'iterambere. Ayo masezerano azwi nka Return of Assets from Corruption and Crime to Kenya (Fracck) aha abategetsi ba Jersey uburenganizra bwo kurekura amafaranga bazi ko yibwe hanyuma akarungikwa imbere y'uko abagirizwa kwiba bashikanwa imbere ya sentare. Ikoreshwa neza ry'ayo mafaranga kizoba ari igikorwa ca Crown Agents, ishirahamwe mpuzamakungu ridaharanira inyungu ryitaho iterambere. Umukuru waryo Fergus Drake, yabwiye BBC  ko avugana n'abategetsi bajejwe amagara y'abantu muri Kenya kugira bavugane ibikenewe mu kurwanya Covid -19. Drake yiteze gushikiriza ibikoresho vya nkenerwa cane ku bitaro birenga 10 mu mezi ari imbere. Yavuze ko gupima neza bizofasha abanya-Kenya kurwanya ico kiza neza no kumenya ibice bikeneye incanco kurusha ibindi. Gushika ubu  muri Kenya abantu bamaze kuronka incanco ntibarenga 20% mu gihugu cose. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Drake yavuze ko ayo mafaranga agiye gusohora -miriyoni 3.5 z'ama dorari - atazokora ''ibintu vyinshi cane'' mu gikorwa c'igihugu co kurwanya Covid-19 , ariko yibaza ko bene iyo mfashanyo igenewe ahantu runaka izogira ingaruka zishika kure mu kurwanya uwo mugera. Abaharanira uburenganzira bavuga ko akarorero ka Fracck ari inzira nshasha yo kwerekana ko amafaranga abantu baba baronse mu buryo butari bwiza ashobora gusubizwa. Ubwongereza busanzwe bwaremeje kandi ayandi masezerano -amasezerano ya ONU yo kurwanya ibiturire -gutyo bukaba butegerezwa gusubiza amafaranga yaciye mu vyaha aho ibikenewe biba vyakwiye kugira asubizwe. Ariko ku bwa Steve Goodrich, umukuru w'ubushakashatsi n'amatohoza muri Transparency International (TI) UK, amafaranga asubijwe ava mu Bwongereza akenshi ntaja mu bikorwa vy'iterambere ata handi aciye. Atanga akarorero k'amafaranga yigeze gusubizwa yari ayo inkomoko mbi y'uwahoze ari umukuru w'intara ya Delta muri Nigeria  James Ibori mu 2012 agahabwa reta ya Nigeria. Afise amakenga ko amafaranga asubijwe ashobora guherera mu biturire. Goodrich  avuga ko ivyo vya Jersey ari intambwe mu nzira nziza. Ariko yongerako ko kugirango hajeko ""igitururuza cizewe"" ku bantu bibaza kuja kunyegeza amafaranga bivye mu Bwongereza, reta ""vy'ukuri ikeneye gukaza umukono wayo"" ku gusubira ku matungo (aba yibwe). Nk'akarorero, avuga ko Ubwongereza bukwiye gutangura gusuzuma ivyo yibaza ko ari ""ibibanza/amazu biciye amafaranga arenga miliyaridi 5 z'ama pound (£ canke pound:amafaranga y'abongereza)  vyaguzwe mu Bwongereza n'amafaranga yo kwinuba. Aha rero hari n'ukuraba neza ikibazo c'ibiturire muri Kenya. Kenya kiza ubugira 128 ku rutonde rwa Transparency International rw'igipimo c'ibiturire kw'isi, abategetsi n'abagwizatunga bakaba  bavugwa cane mu biturire. Hasigaye amezi make ngo prezida Uhuru ave ku butegetsi, agishika ku butegetsi akaba yari yiyemeje kurwanya ibiturire. Muri iyo ntumbero abategetsi n'abanyaporotike bariko barasabwa kuvuga amatungo  bafise, hagakorwa isuzumwa ry'uko ata biturire yaciyemwo. Uwuhagarariye Kenya mu Bwongereza, Esipisu, yigeze kuba umuvugizi w'umukuru w'igihugu, yabwiye BBC ko amasezerano ya Fracck ari ""intererano ikomeye cane"" ku mugambi w'umukuru w'igihugu kuko atanga ubutumwa ko ""abantu bivye amafaranga "" batazotekanirwa ngo n'uko gusa banyegeje amafaranga yabo mu mahanga"". Yongerako ati ""ayo ni amafaranga yibwe abanya-Kenya, yasahuwe abanya-Kenya, kubera ayo masezerano ayo mafaranga agiye kugaruka gufasha abanya-Kenya ari nabo ubwa mbere na mbere yari asanzwe agenewe. Rero iyo ni intsinzi ku banya-Kenya"". Ubu amafaranga ari mu nzira ava muri Jersey aja muri Kenya, ubu abantu bazoca bahindukirira kuraba ko abo bagabo bagirizwa barungikwa muri Jersey. Mu kwezi kwa kabiri,  ibikeneye gukorwa kugira barungikwe vyaratanguye gukorwa muri sentare ya Nairobi City  Magistrates Court, inyuma y'imyaka 10 y'impari zo kumenya urwego rwoja imbere mu kubikora. Ubu igisata c'ubushikirizamanza nico kiriko kirabikora kandi icegera c'umuyobozi waco  Victor Mule yavuze ko intahe yitezwe mu kwezi kwa gatanu. Yavuze ko yizeye ko bitazosubira gufata iyindi myaka 10. Igihe BBC yabarondera, abashingwamanza ba Gichuru bahisemwo kutagira ico bavuze ku biriko birakorwa. Umukenguzamateka Ian Gorst, umushikiranganji wa Jersey ajejwe imigenderanire,  aremera ko ubwa mbere hoho hari ibitagenze neza  kugira ayo mafaranga bivugwa ko yibwe abe yarashitse muri iryo zinga. Agabisha abandi bashobora gukora gutyo muri kazoza ko amategeko y'iryo zinga ubu yakajijwe cane ariko kandi ko amafaranga yose yashitseyo aciye mu nzira zitari zo azoronderwa iyo ari kandi ko ""tuzoyasubiza ku banyagihugu bo beneyo""."	https://www.bbc.com/gahuza/amakuru-60899240
politics	Iran: Igisirikare ca Amerika cemeza ko cishe umukuru w’ingabo zidasanzwe za Quds, Qasem Soleimani	"Jenerali Qasem Soleimani, umukuru w'ingabo zidasanzwe, Quds, zo mu gisata c'igisirikare kijejwe gukingira ubutegetsi bwa ki isilamu (Iranian Revolutionary Guards'), yishwe n'ingabo za Amerika muri Irak. Ubushikiranganji bwo kwivuna abansi bwa Amerika, Pentagon, bwemeza ko yishwe ""kw'itegeko ry'umukuru w'igihugu"". Igihe yahitanwa n'ico gitero c'indege za Amerika, Jenerali Soleimani yari mu modoka  imureruye imukura ku kibuga c'ingege  ca Baghdad, ari kumwe n'umurwi w'abarwanyi ushigikiwe na Irani. Indongozi  nkuru ya Irani, Ayatollah Ali Khamenei, avuga ko ""igihugu kizokwihora bikomeye inkozi z'ikibi"" zakoze ico gitero. Yatangaje kandi ikigandaro c'iminsi itatu. Jen. Soleimani yari umuntu akomeye mu butegetsi bwa Irani. Ingabo ziwe, Quds, zakukira Ayatollah Ali Khamenei ubwiwe kandi yafatwa nk'incungu y'igihugu. Hagati aho, Amerika yafata ingabo za Quds n'umukuru wazo nk'umurwi w'iterabwoba, kandi ikabagiriza ko aribo bishe abanyamerika baharurwa mu majana. Aciye ku rubuga rwa Twitter, umukuru w'igihugu ca Amerika Donald Trump yakwiragije ibendera rya Amerika iyo nkuru imaze kumenyekana. Inyuma gato y'ico gitero, ibiciro vy'igitoro vyaciye biduga gushika ku bice birenga 4%. Ibinyamakuru vya Amerika bivuga ko Jen. Soleimani n'abategetsi b'umurwi w'abarwanyi ushigikiwe na Irani bariko bava ku kibuga c'indege ca Baghdad bari mu modoka zibiri igihe baterwa n'indege hafi y'ahashikira imizigo. Jen. Soleimani avugwa ko yoba yari avuye muri Libani canke Syria. Ibisasu vya misire bitari bike vyateye abari muri urwo rugendo, bikavugwa ko abantu bashika batanu ari bo baguye muri ico gitero. Igisirikare kijejwe gukingira ubutegetsi bwa ki isilamu muri Irani kimenyesha ko umukuru w'umuhari w'abarwanyi ba Irak, Abu Mahdi al-Muhandis, ari mu bahitanywe n'ico gitero. Itangazo rya Pentagon rivuga riti: ""Kw'itegeko ry'umukuru w'igihugu, igisirikare ca Amerika cakoze igitero gikomeye co kwivuna kugira ngo gikingire abanyamerika bakorera mu mahanga mu kwica Qasem Soleimani"". Ryongerako riti: ""Iki gitero cari gifise intumbero yo gusambura integuro z'ibitero vyategurwa na Irani. Amerika izobandanya ifata ingingo zikenewe kugira ngo ikingire abanyagihugu bacu n'inyungu zacu aho zizoba ziri hose kw'isi"". Ico gitero ca drone cabaye  inyuma y'aho abari mu myiyerekano batereye ibiro vy'ubuserukizi bwa Amerika ku mugwa mukuru Baghdad, aho batanye mu mitwe n'ingabo za Amerika zicungereye ivyo biro. Pentagon ivuga ko Jen. Soleimani yatanze uruhusha rw'ivyo bitero kuri ivyo biro vy'ubuserukizi. Ubutegetsi bwa Perezida Trump bwagiriza ingabo za Quds  ko ari ""umurwi nyamukuru wa Irani ukwiragiza ukanafasha"" imirwi y'iterabwoba irwanya Amerika mu karere k'Uburasirazuba bwo hagati, mu kuyiha ibirwanisho, amahera, imyimenyerezo n'ibindi. Muri iyo mirwi harimwo Hezbollah yo muri Libani, hamwe na Islamic Jihad yo muri Palestina, Umushikiranganji w'imigenderanire wa Irani, Javad Zarif, avuga ko ivyabaye ari ""igikorwa c'iterabeoba mpuzamakungu"", akavuga ko Amerika ""ariyo izobazwa ibizokurikira ico gitero c'ubuhimbiri"". Mohsen Rezaei yahoze arongoye igisata  kijejwe gukingira ubutegetsi bwa ki isilamu, avuga ko Irani ""izokwihora Amerika bikomeye"". Uumvugizi wa leta ya Irani amenyesha ko igisata  c'igihugu kijejwe umutekano gitegura kubonana mu nama yo ""kwihwereza hamwe ivy'ico gitero"". Kuva mu 1998, Jenerali Majoro Qasem Soleimani yari arongoye ingabo za Quds, ingabo zidasanzwe z'igisata  kijejwe gukingira ubutegetsi bwa ki isilamu, zisanzwe zikora ibitero vyo mu kinyegero hanze ya Irani. Zagize uruhara rudasanzwe mu ntambara ya Syria, aho zafashe mu mugongo ingabo za Perezida Bashar al-Assad w'ico gihugu, zongera zifasha mu buryo bwa gisirikare abarwanyi ibihumbi n'ibihumbi b'aba Isilamu bari kumwe muri iyo ntambara. Eka no muri Irak uwo murwi usanzwe ufasha abarwanyi b'aba Shia bafashije kurwanya umurwi Etat Islamique. Izo ntambara nizo zatumye Jen. Soleimani aba rurangiranwa muri Irani."	https://www.bbc.com/gahuza/amakuru-50980469
entertainment	Uwagandaguye John Lennon yasavye imbabazi ku 'caha c’agahomerabunwa' yakoze haciye imyaka 40	"Mark Chapman, umugabo yishe John Lennon, yasavye imbabazi umupfakazi, Yoko Ono w'imyaka 40, yasizwe n'uyu yahoze ari muririmvyi rurangiranwa, inyuma y'imyaka 40 apfuye. Uyu mucuraranzi w'umwongereza John Lennon azwi ko yashinze umurwi w'abanyamuziki Beatles wabikoze bigacika kuva utangujwe mu ntango za 1960. Chapman yarashe Lennon amasasu ane amusanze hanze y'inzu yabamwo mu karere ka Manhattan mu gisagara ca New York, amurasira mu maso y'umugore wiwe Ono, hari mu 1980. Yarankiwe kurekurwa vy'agateganyo igihe yari arengukishijwe ku ncuro ya cumi na rimwe mu kwezi guheze. Igihe yariko arumvirizwa, Chapman yavuze ko yishe uyu munyamuziki rurangiranwa wo mu bwoko bwa rock arondera gusa icubahiro, akavuga ko mu bisanzwe yari akwiye igihano c'urupfu. Yongera ko y'uko igihe cose aguma yicuza iki ""caha c'agahomerabunwa"", akemera ko ashobora kumara ubuzima bwiwe mw'ibohero. Ari imbere y'abacamanza i New York, Chapman yavuze ati: ""N'ukuri nongeye gusaba imbabazi kuri iki caha"". ""Nta citwazo na kimwe mfise. Ibi vyari ivyo kwihesha agaciro. Nibaza ko iki ari icaha kitagira urugero gishobora gukorerwa umuntu w'intungane"". ""Yari rurangiranwa. Ntabwo namwishe kubera imico yiwe canke uko yari ameze. Yari umugabo w'intungane afise umuryango. Yari umuntu w'akarorero. Yari umuntu yavuga ibintu turiko turavuga ubu kandi ni ikintu gikomeye"". ""Nkoresheje amajambo yanyu, naramwishe, kubera yari umuntu azwi cane, cane, cane rwose, nico cabintumye, kandi nabikoze nshaka cane, cane, cane rwose icubahiro, ukwikunda birengeje"". ""Ndashaka kongerako iki kintu, kandi ndagishimangire cane. Narakoze icaha c'ukwikunda. Ndababajwe n'umubabaro nateye umugore wiwe Ono. Ni ikintu kitarigera kimva mu mutwe"". Abandanya avuga ko mu bisanzwe yari akwiye igihano c'urupfu - igihano cagiye gukurwaho mu ntara ya New York mu 2007 - n'aho ata wari bwigere anyongwa kuva mu 1963. Ati: ""Iyo uzi neza ko uriko utegura umugambi wo kwica umuntu ukamenya ko ari bibi kandi ukabikora wewe nyene ubwawe, kubwanje ico ni igihano c'urupfu"". Abajijwe nimba ubutungane bwakoze neza, Champan yishuye ati: ""Eka ntaco maze, ntaco"". ""Mu gihe amategeko hamwe na mwebwe mwofata ingingo yo kungumiza hano mu minsi nsigaje kubaho, si noja ng'aho ngo ndiko ndaharira n'ukuri"". Mu 2015, uyu munyatugenegene Yoko Ono akomoka mu Buyapani, akaba yagumye arwanya Chapman igihe cose yarondera ko yorekurwa vy'agateganyo, yabwiye ikinyamakuru Daily Beast co ku ngurukanabumenyi ko yumva ubwoba bwinshi cane mu gihe Chapman yorekurwa. Ati: ""Ico nguma niyumvira ni uko yabikoze rimwe, ariko kandi ashobora gusubira kubikorera uwundi muntu - ico ni ukukimenya. Ashobora kubikorera jewe, canke Sean [umwana wiwe], eka ashobora kubikorera uwo ari we wese, rero iyi niyo ngorane"". Impapuro z'urubanza zashitse mu minwe y'ishirahamwe ry'ibinyamakuru Press Association zerekana ko abacamanza banse ko Chapman arekurwa, bavuga ko ""bishobora guhungabanya umutekano w'abanyagihugu"". Igihe akora iki caha, Chapman yari afise imyaka 25. Ubu afise 65, yararongoye umugore wiwe akaba aba hafi y'aho amaze imyaka umunani apfungiwe. Mu nama y'abacamanza bariko bariga nimba yari akwiye kurekurwa vy'agateganyo, Chapman yasiguwe nk'umuntu asigaye yarihebeye cane Imana kandi ko ari ""umukirisu akomeye"". Urubanza rwo kwiga nimba ashobora kurekurwa vy'agateganyo ruzosubira mu kiringo c'imyaka ibiri."	https://www.bbc.com/gahuza/amakuru-54249317
business	Ntahokatarondererwa: Ornella Uwimana yize ivyo kuvura kuri kaminuza ariko akora intebe mu mapine	"Umwigeme Ornella Uwimana yahejeje ivyigwa vy'amagara y'abantu muri kaminuza mu 2020 ubu akaba akora akazi ko gukora intebe mu mapine. Intebe za mbere yazikoze mu 2016 akiri ku ntebe y'ishure, umuvyeyi wiwe aca arazimugurira kugira amutere intege. Agira ati:""Naguze amapine umunani ku bihumbi mirongo ine, hanyuma nca ndayakoramwo intebe. ""Mu kuntera intege, umuvyeyi wanje arazishima aca arazingurira azishira kw'ibaraza"" Ornella avuga ko akunda kwiyigisha gukora ibintu bitandukanye kuri YouTube. Ahejeje kaminuza mu gisata c'ivy'amagara y'abantu ""Sante Publique"" mu 2020, ivyo gukora intebe mu mapine yaciye abigira umwuga. Avuga ko abona ko amaze gutera imbere ugereranije n'aho yatanguriye. Agira ati: ""Natanguye nkorera muhira ariko ubu narakotesheje ikibanza nkoreramwo ndiha ku kwezi. ""Nkoresha abakozi batatu baza buri musi, n'abandi bane baza igihe mba ndabakeneye."" Gushika ubu avuga ko yoba ageze ku mutahe wa miliyoni zine z'amarundi. Ornella Uwimana ahanura urwaruka kwubahuka gukora ico ari co cose rubona gishobora kuruteza imbere. Avuga ko hari benshi bagaya akazi canke ntibashiruke umwete wo kugakora. Ati: ""Hari abambona ndiko ndahiga amapine bagatangara. Bakanayanyima nkarinda guca ku bafundi b'imodoka ""Hari n'abantwenga bambonye ndiko ndatobora amapine kandi baheruka nari nagiye gusigisha inzara. ""Ubu ariko batanguye gutahura kuko babona ntanguye gutera imbere. Uburundi buherutse gushinga umugambi wa PAEEJ (Programme d'Autonomisation Economique et d'Emploi des Jeunes Diplômés), werekeye urwaruka ruhejeje amashure kugira rwishingire imigambi yo gukora. Uwo mugambi reta yawuhaye imiriyaridi 48 z'amafaranga y'amarundi. Ariko n'ubu hari abacibaza uruhara nyarwo rwa PAEEJ, mu gihe abandi bafise amakenga ko bashobora gufasha koko urwaruka kwigenga mu butunzi rukareka kuzera inze."	https://www.bbc.com/gahuza/amakuru-60988470
entertainment	'Umukuru wa Twitter Elon Musk 'ntari hejuru y’amategeko'' - Umugenzuzi wa US	"Kimwe mu bigo vy’ubugenzuzi vya Reta Zunze Ubumwe za Amerika kivuga ko kiriko kirakurikiranira hagufi ingene ibintu biriko biragenda muri Twitter ""n’impungenge nyinshi"". Ni inyuma y’aho hari abakozi bo ku rwego rwo hejuru mu bajejwe amabanga hamwe no kwubahiriza amategeko bavugwa ko batanze imihoho. Umurwi w’igihugu ujejwe ubucuruzi (Federal Trade Commission,FTC) uvuga ko umukuru w'urwo rubuga mushasha Elon Musk atari  ""hejuru y’amategeko "". Mu yandi makuru, Musk avugwa ko yoba yarabwiye abakozi ko n’ivyo kwugara bishoboka. Iyi kompanyi iri mu mayira abiri kuva aho Musk atanguriye kwirukana ibihumbi n’ibihumbi vy’abakozi mu ndwi iheze. Ubushobozi bwo kugura 'status' ku bakoresha uru rubuga mu gihe ari uwiyandikishije gushasha bwongereje impungenge ko Twitter ishobora kwuzura ama konte y’ibinyoma. Ejo ku wa kane, Yoel Roth, yari arongoye igisata ca Twitter kijejwe umutekano yashize umwidondoro mushasha kuri runo rubuga hwaniro amenyesha ko atakiri muri ico kibanza. Amakuru avuga ko umukuru w’igisata kijejwe amakuru y’ibanga Damien Kieran be n’umukuru w’igisata kijejwe ivyo kwubahiriza amategeko Marianne Fogarty batanze imihoho. N’uwujejwe umutekano muri iyo kompanyi Lea Kissner na we nyene yaratanze imihoho. Kubona aba bantu baragiye bishobora kwongereza ivyago vya Twitter vyo guhonyanga amabwirizwa y’ubugenzuzi. Mu kwezi kwa gatanu, iyi kompanyi yaraciwe ihadabu ry’imiriyoni 150 kubera kugurisha amakuru y’abayikoresha, bikaba vyabaye ngombwa ko yemera ko hashingwa ayandi mabwirizwa mashasha ajanye no gucungera amakuru y’ibanga. Douglas Farrar, umukuru w’igisata kijejwe imigenderanire muri FTC, avuga ati: ""Turiko turakurikirana ibiherutse kuba kuri Twitter n’impungenge nyinshi”. ""Nta muyobozi canke ikompanyi iri hejuru y’amategeko, kandi amakompanyi ategerezwa gukurikiza ivyo twemeranije”. Farrer avuga ko FTC ifise “ibikoresho bishasha biyiha ubushobozi bwo kugenzura ko kompanyi iriko ikurikiza ivyo yiyemeje kandi turiteguye kubikoresha”. Twitter yarishe ihadabu mu kwezi kwa gatanu inyuma yo kwagirizwa ko yari yagurishije mu buryo buteye kubiri n’amategeko amakuru y’ibanga y’abayikoresha kugira biyifashe kugurisha amatanganzo yo kwamamaza. Iruhande y’iri hadabu, yategerejwe kwemera amabwirizwa mashasha, kandi ikemera gushiraho umugambi  ukomeye wo gucungera amabanga n’umutekano vy’abayikoresha – bigenzurwa n’aba bategetsi bavugwa ko batanze imihoho. Kuva afashe mu minwe Twitter, Musk yarirukanye uwahoze ari umuyobozi nshingwabikorwa Parag Agrawal hamwe n’abandi bategetsi bo hejuru, mbere n’abajejwe ibikorwa vyo kwamamaza n’amasoko na bo nyene baragiye. Ibi vyose biza kwongereza amakenga kuba Twitter idafise abantu bakwiye bashobora gucungera nimba ibandanya igendera ku mategeko ngenderwako. Vyongeye, amwe mu makompanyi makuru makuru yamamaza yaratewe ubwoba n'inzira Musk ariko atwaramwo iyi kompanyi y’urubuga hwaniro. Twitter yinjiza amafaranga yayo hafi yose biciye mu kwamamaza, ariko amakompanyi amwe amwe yabaye arabangira kurekura amahera yayo, mu gihe acihweza impinduka Musk ariko arazana. Amakompanyi amwe amwe avugwa ko afise amakenga ko Musk azodegura mu mategeko yo kugenzura ibica ku rubuga rwiwe mbere anahindure ingingo zo kwugara imbuga z’abantu bamwe bamwe bateje ibibazo, harimwo na Donald Trump yahoze arongoye Amerika. Bivugwa ko Musk yoba yarabwiye abakozi bari mu nama ko atabona neza kazoza k’ingene ubutunzi bwiyongera muri iyo kompanyi, kandi ko atawoshira kure guhomba burundu. Twitter yarasabwe kugira ico ishikirije. Urubuga ngurukanabumenyi The Verge ari na rwo rwasohoye ijambo ryose Musk yashikirije abakozi, ruvuga ko Twitter itagifise igisata c’ukumenyesha amakuru."	https://www.bbc.com/gahuza/articles/c6pgp7zzr81o
business	Umugwizatunga Rujugiro ashima icemezo ca sentare kuri UTC ngo ariko ntibikwiye	"Umugwizatunga w'Umunyarwanda Tribert Rujugiro avuga ko ashima icemezo ca sentare y'akarere ka Afrika y'Ubuseruko ku vyerekeye inyubako yagurishijwe na leta y'u Rwanda. Ariko uwo mugwizatunga atakiba mu Rwanda kubera kutumvikana na leta y'ico gihugu, avuga ko kumuha amafaranga atari vyo yashaka kuko adashaka kugurisha. Iyo nyubako ivugwa ni inyubako izwi nka Union Trade Centre (UTC) iri mu muji wa Kigali iberamwo ibikorwa vy'ubudandaji, izi zizwi mu Congereza nka Shopping Mall. Sentare y'Ubutungane ya Afrika y'Ubuseruko yafashe icemezo c'uko Bwana Rujugiro ahabwa amafaranga iyo nyubako yagurishijwe akanahabwa ayo yari imaze kwinjiza igihe yari imaze ikora kuva yagurishwa. Ariko we avuga ko naho ashima ingingo ya sentare, ivyo adashobora kuvyemera kuko agaciro k'iyo nyubako ari kanini cane ugereranije n'ayo yoba ahawe. Yagize ati: ""Umwanzuro narawushimye kuko weretse amakungu ko rirya tegeko bakoresheje na birya vyo kugurisha bitajanye n'amategeko. ""... ngirango umuntu wese azi guharura, inzu yinjiza $1,500,000 ku mwaka, yobona agaciro kayo. Kandi amafaranga bayigurishije ni $6,800,000"". Mu 2017 ikigo kijejwe amakoli mu Rwanda cafashe ingingo yo kugurisha inyubako UTC ya Bwana Rujugiro kimwagiraza ko agiheraniye amakoli. Ikigo Kigali Investment Company ni co cegukanye iyo nyubakwa cemeye gutanga amahera arusha ay'abandi (6,877,150,000). Ku vyerekeye kumwagiriza kutariha iryo koli, Bwana Rujugiro avuga ko sentare yabisiguye neza. Yagize ati: ""Bwa mbere iyo nzu bari bayifise (urwego rushinzwe amakoli) kuva mu 2013. Iryo deni ry'ikoli bavuga ko mfise barizanye mu 2017, bamaranye inzu imyaka ine. ""Noneho waraba amafaranga bafashe yagera ku miriyoni $5 zirenga. Kandi itegeko bagendeyeko ryavuga ko amafaranga yose avuye mu nzu bafashe, 50% bizoja bija muri Banki Nkuru akazohabwa nyene umutungo igihe yoboneka. ""Urumva yuko nibaba bari bafise $2.800.000, ideni rikaba ryari $1.100.000, kuki batafashe muri ayo ngo barihe?"" Abajijwe niba azokwunguruza ku ngingo ya sentare mu gihe we avuga ko adashaka kugurisha inzu yiwe, yavuze ko yabihaye abashingwamanza biwe nihafatwa ingingo akazoyitangaza. BBC yagerageje kuvugana n'uruhande rwa leta y'u Rwanda ariko batubwira ko ata co bashobora kuvuga kuri ico kibazo."	https://www.bbc.com/gahuza/amakuru-55136514
politics	RD Congo: Intambara zasubiye kwaduka muri Minembwe, abantu bataye izabo	"Mu karere ka Minembwe muri Repubulika y'Intwaro Rusangi ya Congo haravugwa ingwano zongeye kwaduka abantu benshi barata izabo bahunga. Gad Mukiza arongoye ako karere, avuga ko izo ntambara ziri hagati y'imirwi yitwaje ibirwanisho y'abanyamulenge ku ruhande rumwe, n'abo mu bwoko bw'Abafulero, Ababembe, n'Abanyindu ku rundi ruhande. Bwana Mukiza avuga ko zatanguriye muri Segiteri ya Tombwe iri muri 'Territoire ya Mwenga,  hari kw'igenekerezo rya ndwi uku kwezi kw'icenda. Ubu zikaba zasubiriye. Bwana Mukiza avuga ko Leta yarungitse ingabo muri ako karere kugira ngo zigarukane ituze, akibaza ko mu minsi mikeya abahunze bashobora gusubira mu zabo. Umunyamakuru wa Radio Televiziyo y'igihugu ca Congo, Mahoye Madiba Issa, ari mu karere ka Fizi, avuga ko izo ntambara zari zacureshe. Ibi vyabaye inyuma y'aho abategetsi batari bake, harimwo abaserukira MONUSCO bagendeye ako karere kugira ngo basukemwo mabisi. Ingwano ariko avuga ko zasubiriye busha muri iyi minsi n'abantu bakaba bataye ivyabo barahunga. Aka gace kama mu ruhagarara rushingiye ku moko kuva mu myaka ya 1960. Bwana Mukiza avuga ko kuva kera ubutegetsi butashoboye guhagarika izo ntambara. Ati: ""Ni Abanyamulenge barwana n'abaturanyi babo b'Abafulero, Ababembe n'Abanyindu. Ni ikibazo kigenda kigaruka kigafata isura y'amoko"". ""Ibintu bija kwunyurwa n'abanyepolitike babironderamwo inyungu zabo ari nabo bateranya abanyagihugu bafatiye ku moko"". Iyo mirwano yasubiye kwaduka yatumye abantu ibihumbi bahungira mu bice bitandukanye vy'igihugu, abandi nabo bahungira mu bihugu bibanyi. Bwana Mukiza avuga ko ku mugwa mukuru wa komine Minembwe honyene habarizwa impunzi zingana na 49.500 ahanini bagizwe n'Abanyamulenge. Avuga ko hari n'igitigiri kitari gito kigizwe n'Abafulero, Ababembe  n'Abanyindu bahungiye mu karere ka Fizi. Avuga ko izo mpunzi ziri mu ngorane zikomeye kubera bigoye ko imfashanyo zibashikira kubera amabarabara atameze neza."	https://www.bbc.com/gahuza/amakuru-49836877
politics	Imvo n'imvano ku kibazo ca Afghanistan	Ikiganiro c’uyu musi cerekeye inkuru imaze iminsi ivugwa cane kw'isi, iyo nayo nta yindi n'ikurwa ry'ingabo z'Amerika n'abo bafatanyaga mw'ishirahamwe ryo kwivuna abansi NATO / OTAN mu gihugu ca Afghanistan. Izo ngabo zari zimaze imyaka 20 ziri muri ico gihugu kiri muri Asia yo hagati. Kuri uyu wa gatatu, igenekerezo rya 31 z’ukwezi kw’umunani  ni ho harangira intamabara yahuza Amerika n’incuti zayo hamwe n’aba Talibani  ku mugaragaro nk’uko biri mu masezerano y’i Doha izo mpande zibiri zari zashizeko umukono mu biganiro vyabahurije mu gihugu ca Qatar kw'itariki 29 z'ukwa 2 mu mwaka uheze wa 2020. Amerika yari yagiye muri ico gihugu inyuma y’ibitero vy’iterabwoba vyo kuwa 11 ukwezi kw’icenda mu 2001, vyagizwe i New York bihitana abantu 3.000 mu bibanza bitandukanye, aho ico gihugu cavuga ko kigiye gushigikira demokrasi no kurandurana n’imizi iterabwoba ry’umuhari Al-Qaeda. Ico gihugu n’incuti zaco zihurukiye mw’ishirahamwe ryo kwivunira umwansi hamwe OTAN, baciye birukana aba Talibani bari ku butegetsi mu ntambara bivugwa ko yagiye iratwara amadolari imiriyaridi 100 buri mwaka.  Inyuma y’imyaka cumi y’intambara y’urutavanako n’uruhigi rukomeye rwo gufata canke kwica  Osama Ben Laden, yari arongoye umuhari wa Al-Qaeda, Amerika yaje kumwicira mu gihugu kibanyi, Pakistan. Kuva Amerika itanguye gukura abasirikare bayo muri ico gihugu, aba Talibani baciye batangura kwigarurira ibisagara bitandukanye harimwo n’umugwa mukuru Kaboul. Bagifata Kaboul, umuvugizi w’aba Talibani yabwiye BBC ko bijeje abanyagihugu ba Afghanistan muri rusangi, cane cane ababa mu gisagara ca Kaboul vy’umwihariko, ko ivyo batunze, ubuzima bwabo,  vyose biri mu mutekano, ko ata kwihora bizobaho. Ufatiye kuri aya majambo umuntu yovuga ko aba Talibani b’ejo atari bo b’uyu musi? Ko Afghnistani kigiye kuba igihugu kirangwamwo amahoro n’umutekano? Coba kigiye kwemerwa n’amakungu? Kazoza k’iyindi mihari yishimikiza idini rya Islam n’akahe? Muri kino kiganiro Cyriaque Muhawenayo ari kumwe na Manirambona Jean Bosco, umwigisha muri kaminuza y’Uburundi, Ismael Buchana umwigisha kuri kaminuza mu Rwanda, akaba ari n’icegera c’uwurongoye ishirahamwe riharanira iterambere ry’abanyafrika mu Rwanda, hamwe rero na Gilbert Mwenedata umuhinga muvyo gucunga imigambi y’iterambere, akaba yarakoreye mu bihugu nk’Urwanda, Republika ya Demokrasi ya Congo na Afghanistan. Ubu akaba akorerera muri Amerika mu ntara ya Washington DC.	https://www.bbc.com/gahuza/amakuru-58447529
entertainment	Michelle Obama yumviye impuhwe Meghan ku macakubiri afatiye ku rukoba	"Umugore w'uwahoze ari umukuru w'igihugu wa Amerika Michelle Obama yavuze ko ""bitatangaje cane"" kwumva Duchesse wa Sussex  avuga ibijanye n'amacakubiri afatiye ku rukoba mu kiganiro giherutse guca  kuri television. Umupfasoni wa Obama yavugiye  mu kiganiro Today ca NBC ku kiyago ca Meghan na Harry na Oprah Winfrey. Meghan na Harry barugurutse baravuga ibintu bitari bike bijanye n'ubuzima bwabo  bwite, harimwo ibijanye n'amagara yo mu mutwe. Meghan yavuze ko Harry  yabajijwe n'umuntu atavuzwe izina wo mu muryango w'i bwami ingene urukoba rw'umuhungu wabo Archie rushobora kuzoba ruzize. Ikirimba ca Buckingham cavuze ko ibibazo vy'amacakubiri ashingiye ku rukoba vyavuzwe na Meghan na Harry, b'imyaka 39 na 36, biteye ''impungenge'', kandi ko ""bizofatwa nkama"" kandi vyigirwe mu muryango. Mu  kiganiro ciwe na NBC, Madame Obama yabajijwe icaciye mu mutwe wiwe igihe yariko araraba ikiganiro co guserura akari ku mutima Meghan yagiranye na Oprah. ""Kuba mu mabanga y'igihugu n'uguhagarara ahantu habona cane, hakarishe kandi hashushe'' nk'uko bivugwa na Madame Obama yamaze imyaka umunani muri Maison Blanche (White House) igihe umugabo wiwe, Barack Obama, yari umukuru w'igihugu. ""Kandi abantu benshi ntibavyumva, kandi ntibanategerezwa no kuvyumva. Ikintu ngumiza mu mutwe n'uko ivyo vyose biterekeye twebwe mu mabanga y'igihugu, vyerekeye abo dukorera."" Umupfasoni wa Obama, w'imyaka 57, yabajijwe ico avuga igihe yumva Meghan abwiye Oprah ko ''yahuye n'amacakubiri ashingiye ku rukoba"". Yishuye ati: ""Nk'uko nigeze kubivuga, ibibazo vy'urukoba si bishasha muri iyi si ku bantu b'urukoba rutera, nta kinini cantangaje rero kwumva ivyamushikiye kandi akabivuga ku mugaragaro"". Mu kindi kiganiro na  Access Hollywood, Madame Obama yavuze ko afise icizere ko Meghan na Harrry bazoronka inzira y'ingene basubiza hamwe n'umuryango w'i bwami. Madame Obama yavuze ati: ""Ico nizeye n'uko, iyo niyumviriye ibihe barimwo, nca niyumvira akamaro k'umuryango, ngaca nsenga ko hoba ikigongwe hakaba gushira umuco mu bintu n'urukundo n'ugufata ingingo igihe runaka"". Madame Michelle Obama ari mu bantu bashigikiye Meghan kuva kera,  aho amwita ""umugenzi"" n'""umuntu w'icitegererezo"" nk'uko yavyanditse kuri Instagram mu 2019. Harry n'umugenzi wa ba Obama kuva kera, bahuriye ku bikorwa vy'ubugiraneza. Umuryango wa Obama washigikiye mu ba mbere ibikorwa vya Harry mu mugambi wiwe wa Invictus Games Foundation. Meghan yarahaye ikiganiro Obama ariko ategura inomero y'ikinyamateka ca British Vogue yari mu bagihagarariye mu 2019. Muri uwo mugambi, uwo mu Duchesse yavuze ko mu bamufashije harimwo Madame Obama, avuga ko ari umuntu ""yugurutse kandi yicisha bugufi"". Umupfasoni wa Obama yaratanguje imigambi itari mike igihe yari muri Maison Blanche ishingiye cane cane ku ngaburo n'amagara vy'abana. Ubu ariko aramenyekanisha urukurikirane rw'ibiganiro vy'abana ku vyerekeye guteka Waffles+Mochi. Ariko ku ndwi iheze, Madame Obama yavuze ko agire afate ikiruhuko c'izabukuru ko rero asigaye yemera imigambi mike yo gushigikira."	https://www.bbc.com/gahuza/amakuru-56416653
politics	Iminsi 100 intambara itanguye: Ingene ibinyamakuru biyivuga muri Ukraine no mu Burusiya	Gushika ku mutaga hagati imboneshakure (television) y’Uburusiya ntaco yari bwavuge ku c’uko iminsi 100 irumanye kuva Uburusiya buteye Ukraine. Nyinshi mu mboneshakure zikurikirwa cane mu Burusiya zataganguye amakuru yazo yo um gitondo zagiriza Ukraine gutera ata gutoronya  ibisasu ku turere tutagenzurwa na reta. Imboneshakure igenzurwa na Kremlin (ibiro vy’umukuru w’igihugu), Rossiya1, yavuze ko aba-nationalists bateye Mariupol na Donetsk’’ um gihe Channel One nayo, nayo nyene igenzurwa na reta, itanga uburorero bushasha bw’ubunyamwuga n’ukwitanga   vyerekanwa n’igisirikare c’Uburusiya um kugwanira Donbas’’. Nta n’imwe ivuga ko ‘igikorwa ca gisirikare  kidasanzwe’ c’Uburusiya muri UKraine  conjiye um munsi waco ugira 100. Imbere y’uko intambara itangura, abasigura uko ibintu biriko biragenda bari babwiye ababakurikira ko vyashoboka ko  bitwara  Uburusiya iminsi mike gusa kugira bwifatire Ukraine. Ku wa kane, urubuga rwigenga Meduza rwanditse ko hari abarubwiye ko reta yari yategegetse ibinyamakuru kudacisha um kanwa ivy’uko  ivy’iminsi 100. Rimwe mu masoko ya Meduza muri Kremlin ryayibwiye riti: ‘’ Guhagarara cane ku matariki ajanye bn’intambara bishobora gutuma abarusiya bibaza ivyari bigamijwe n’ico gitero n’ingene coba kimaze gushobora canke kunanirwa kubishikako.’’ Ibi bihushanye cane n’ibivugwa n’ibinyamakuru muri Ukraine aho imboneshakure iriko ikravuga ibiba uyu munsi ku civugo ‘Iminsi 100 yo kurya umutima amenyo’’. Uwushikiriza amakuru ku mboneshakure yigenga Prymy TV yavuze ati: ‘’Uyu si umunsi wo kwigina kandi twizeye ko ata minsi 200 tuzokwibuka kuva intambara itanguye. Amezi arenga atatu araheze kuva intambara itanguye. Iyi ni amwe mu matariki akomeye muri iyo ntambara:	https://www.bbc.com/gahuza/articles/ceq97pwdd31o
sports	Samuel Eto'o: Rurangiranwa mu mupira w'amaguru yarokotse impanuka y'umuduga	Samuel Eto'o, yatsindiye agashimwe k'umukinyi mwiza w'Umunyafrika inshuro zine, yararusimvye mu mpanuka y'imodoka ejo ku wa Mungu. Bwana Eto'o w'imyaka 39, yari mu rugendo aja mu gisagara ca Douala, ca mbere mu bikorwa vy'ubutunzi muri Kameruni, nk'uko bitangazwa n'umuryango wiwe. Yari avuye mu muji wa Bafoussam, mu burengero bwa Kameruni, aho yari yitavye ibirori vy'isabukuru mu mpera z'indwi. Bivugwa ko umuduga wasovye umushoferi akagonga imiduga ibiri mu yari mu rukurikirane ruherekeje Eto'o. Uyu mugabo yahoze ari rutahizamu wa Barcelona,  ari kwa muganga, nk'uko bitangazwa n'umwe mu bo mu muryango wiwe. Umuvugizi wiwe yabwiye igisata ca BBC gitangaza mu rurimi rwa Pidgin, yuko Eto'o ameze neza kandi yuko umuduga wiwe wononekaye. Frank Happi, avugira Eto'o, yabariye kandi BBC Africa Sport ko Eto'o yanse kwitwarira uwo yari atwaye uwo muduga wundi, yari yabanje guhunga mu nyuma agafatwa akajanwa ku biro vy'igipolisi. Mu nyuma, amasanamu yerekana Eto'o avugana n'uyo mushoferi, amusaba kuja atwara afise umwitwarariko gusumba. Urashobora gushima gusoma n'ibi:	https://www.bbc.com/gahuza/amakuru-54875096
religion	Ubukritsu - Isilamu: hoba hari isano hagati ya Isilamu hamwe na Yezu/Yesu na Maria	"Mu bihugu birwiriyemwo Abakristu, muri kino gihe ikintu kivugwa ni Noweri/Noheli, mu ndimi mvamahanga naho ni Noel canke Christmas. Biragoye kwibaza ko hoba hari ibihugu uyu munsi mukuru utazwi na gato, bobo usanga ari umunsi usanzwe nk'iyindi. Igituma nyamukuru ni uko uyu munsi ari umunsi wo kwibuka ivuka rya Yezu, umunsi wubahwa cane rwose mu mashengero y'abakristu. Mu bihugu uyu munsi mukuru wa Noweri utazwi, canke udahimbazwa harimwo ibihugu bigendera kw'idini rya Isilamu, Nk'akarorero muri Turukiya, iri genekerezo rya 25 z'ukwa cumi na kabiri ni umunsi usanzwe ku kirangamisi cayo. Uyu munsi mukuru ntawuriho ku birangamisi ry'abayahudi, Abahindi canke vy''Abasilamu. Mu bihugu vy'Abasilamu, uyu munsi mukuru usa n'iminsi mikuru ya Eid, ariho Abasilamu baja hamwe, bagatumirara, bagateka, bakagenderanira, bagatanga ishikanwa, bakambara bakaberwa bakaja gusenga mu misigiti. Nimba ushaka gutahura itandukanirizo riri hagati y'aya madini, ntuze wigere wipfuriza Umusilamu Noweri nziza. Ariko rero, si ukuvuga ko Yezu/Yesu atazwi mw'idini rya Isilamu. Yezu/Yesu canke Jesus, uba uvuze Issa? Ibi rero biratangaza abantu benshi batabizi. Abasilamu ntibahimbaza ivuka rya Yezu, ariko barakurikiza inyigisho ziwe. Abasilamu barubaha cane uyu bita intumwa y'Imana kandi afise ikibanza kidasanzwe mu kwemera kwabo. Igitabo c'Ikorowani gifata Yezu nk'umwe mu ntumwa z'Imana zubahwa cane zaboneye izuba Intumwa Muhammad (S.A.W.- Sallā Allāhu ʿalayhi Wa-sallam). Yezu mu rurimi rw'icarabu ni ukuvuga Issa, kandi aravugwa incuro nyinshi cane mw'Ikorowani, mbere aravugwa cane gusumba na Muhammad muri iki gitabo ceranda. Si ivyo gusa, harimwo n'umugore umwe rudende izina ryiwe rivugwa mw'ico gitabu ceranda c'idini rya Isilamu. Maria canke Mariam, Ikorowani imusigura gute? Uyo mugore ni Bikira Maria, mu rurimi rw'icarabu akaba azwi kw'izina rya Mariam/Maryam. Mw'Ikorowani, hari igice cose kimuvuga, kigasigura ingene yavyaye umwana kandi yari asanzwe ari isugi. Gusa iyo iriko irasigura ivy'ivuka rya Yezu, Isilamu ntiyigera ivuga ivya Yozefu, canke ba ba majusi baza bavuye mu buseruko, canke ngo bavuge ingene yaryamitswe mu bwato bw'inka. Maria yibarutse ari wenyene mu bugaragwa, ari musi y'igiti c'umunazi cumye. Aho nyene haciye haba igitangaro, inazi zihiye neza zaciye zitangura gukoroka ziva kuri ico giti cumye maze ziba imfungurwa yiwe. Hanyuma kandi, mu maguru yiwe haciye havuka umugezi w'amazi meza cane maze aba inyobwa yiwe. Umukobwa atararongorwa iyo avyaye bitera ibibazo vyinshi cane ku bijanye n'indero yiwe. Ariko uyo mwana  - Yezu/Issa - amaze kuvuka, yaciye atangura kuvuga nk'intumwa y'imana. Iki gitangaro nico gikura iceyi nyina wiwe. Iyo Abasilamu bavuga Yezu, bategerezwa gushirako Alayhi Salaam- Imigisha y'Imana ibane na we, nk'uko babivuga ku Ntumwa Muhammad n'abandi bahanuzi. Hanyuma kandi, ni nde arindiriwe ku munsi w'iherezo ku munsi w'urubanza no kugarura amahoro kw'isi, kubw'idini rya Isilamu? Ni Yezu, aho azogarukira ubugira kabiri, kandi uku kuninahazwa kwiwe kuri no mu bindi bitabo vya Isilamu, si mw'Ikorowani gusa. Umuhinga w'Umusufi, Al-Ghazali, amusobanura ""nk'Intumwa ityorora imitima y'abantu"". Ibn Arabi aramwandikako aho avuga ko ari ""ikimenyetso c'ubweranda"". Mu gihugu vyose birimwo Abasilamu, hari abahungu bahabwa izina rya Issa (Yezu), abakobwa nabo bagahabwa amazina ya Maryam (Maria). Aha urashobora kwibaza nk'umuntu ava mu muryango w'abakristu yokwita umwana wiwe Muhammad ingene vyomugendera? Idini rya Isilamu rirazi neza Yezu, kubera igihe rivuka, mu kinjana c'indwi, idini ry'Ubukristu ryari rishinze imizi mu karere k'Uburasirazuba bwo Hagati. Muhammad nta hantu na hamwe avugwa muri Bibiriya. N'aho idini rya Isilamu riha icubahiro Yezu, si ukuvuga ko mu binjana vyakurikiye iri dini rya Gikristu naryo ryabasubirije mu ndumane. Ahubwo, mu gicapo kinini co mu kinjana ca 15 kiri mw'isengero nkuru ya San Petronio mu gisagara ca Bologne mu Butariyano, uyu muhanuzi mukuru wa Isilamu yerekanwa ari mu muriro udahera, ariko arababazwa n'amashetani. Harabaye ibishushanyo vyinhi vyerekana nabi cane Intumwa Muhammad. Umuhinyanyuzi w'umutariyano Giovani da Modena yarashingiye cane ku munyavyese azwi cane Dante Alighieri, yashize Muhammad ku muzingi w'icenda w'ikuzimu mu gitabo ciwe c'ivyese citwa Divine Comedy. Iki gitabo carakoreshejwe cane n'abanyatugenegene n'abahinyanyuzi benshi ba Bulaya gushika mu kinjana ca 18 mu gushushanya Intumwa Muhammad bamwerekana ariko arahanwa mu muriro udahera. Kimwe muri ivyo bishushanyo, ni ica William Blake, umunyatugenegene akomeye cane w'umwongereza mu masanamu n'inzandiko ziwe. Mw'isengero imwe yo mu Bubirigi, hari ibishushanyo vyo mu kinjana ca 17 vyerekana iyi ntumwa ya Isilamu aryamitswe hasi ariko ahonyangwa n'abamarayika. Ibintu vyagiye guhinduka mu nyuma ku bijanye n'ingene idini rya Gikristu rifata Intumwa muhammad. Ariko gusa gushika muri kino gihe, haracari icuka kibi. Mu mwaka wa 2002, imirwi y'intagondwa ya Isilamu yaragirijwe ko yashatse kubomora ico gishushanyo co mw'isengero ya Bologne. Kuva ico gihe, harabaye ibitero vyinshi vyahitanye abantu, ibitero vyakozwe kw'izina ry'idini rya Isilamu mu bihugu bitari bike vya Buraya n'ibirwiriyemwo Abasilamu. Ibi bitero vyatumye icuka kibi hagati y'ama madini abiri kibandanya ciyongera. Hari ababona ko kumenya isano riri hagati ya Yezu n'idini rya Isilamu, hamwe n'ikibanza afise muri iri dini, bishobora gufasha Abakristu n'Abasilamu kunywana. Babona ko kwibanda ku vyo basangiye hakwibanda ku bibatandukanya bishobora gufasha gukuraho iki cuka kibi kihari."	https://www.bbc.com/gahuza/amakuru-55458765
health	Swiss bemeje kubuza kwamamaza itabi inyuma cane y'ibihugu bibanyi	"Aba-Swisse batoye bemeza kubuza kwamamaza itabi ahantu hose abakiri bato bashobora kubibona. Mu vy'ukuri, kuba Ego ariyo yiganje muri ayo matora ya kamarampaka mu gihugu cose bizotuma kwamamaza itabi bicibwa burundu. Ivyo bizotuma Swisse ija ku murongo w'ibindi bihugu bibanyi vy'i Buraya, vyinshi vyashitse ku ngingo zikomeye zibuza canke zigabanya kwamamaza itabi haraheze imyaka itari mike. N'ubwo ari igihugu gisanzwe kizwi neza ku bijanye n'amagara meza n'ugukingira ibidukikije, Swisse yari igifise amwe mu mategeko yerekeye itabi  yoroshe cane i Buraya. Mu gihe haheze imyaka myinshi kunywera itabi mu nzu z'uburiro n'ubunywero vyari vyaraciwe mu Bwongereza, mu Bufaransa, canke mu Budagi, muri Swisse bari bakihanywera itabi. Mu masoko ya kijambere (supermarches/supermartkets), abariko barasuma hari igihe bakirwa n'abagore bakiri bato babamwenyurira mu gihe babaha imponjo za gusa z'itabi riba riherutse gusohoka. Mu gihe ivyo haheze imyaka bibujijwe, kwamamaza itabi vyari bikibandanya. Ashima ivyavuye mu matora yo ku wa mungu, umushingamateka w'umu-social democrat  Flavia Wasserfallen yakeje igikorwa c'amashirahamwe y'abaganga n'abigisha bakoze isekeza ryo guca ivyo kwamamaza itabi. Yabwiye television ya Swisse ati: ""Abantu barakoze cane kugira haboneke  poritike yo gushira imbere ineza y'abakiri bato"". Ingingo z'ishami rya ONU riraba amagara kw'isi OMS zijanye n'itabi  - Framework Convention on Tobacco Control- zimaze imyaka hafi 20 zishitsweko mu gisagara ca Geneve. Swisse yarazishizeko umukono, ariko ntiyari bwazemeze mu mategeko -kikaba arico gihugu ca Buraya co nyene cari gisigaye - kuko gushika habe amatora yo ku wa mungu, amategeko y'ico gihugu yerekeye kwamamaza, ntiyisunga izo ngingo. Ugereranije no mu bindi bihugu vy'i Buraya, itabi muri Swisse rirazimbutse kandi 27% y'abantu bakuze muri ico gihugu baranywa itabi - urugero ruri hejuru y'urw'i Buraya muri rusangi. Ni kenshi amategeko agamije kugabanya canke guca kwamamaza itabi yari amaze kunanirwa kurengana mu nama nshingamateka. N'igihe abagira isekeza baba baronse imikono ikwiye yo gusaba ko haba amatora kamarampaka yo guca kwamamaza, reta yaca ibwira abanyagihugu gutora Oya. Abashigikiye ko kwamamaza bicibwa, bavugako ivyo biterwa n'uko muri ico gihugu hariyo amwe mu ma kompanyi akomeye cane kw'isi mu rudandazwa rw'itabi. Philip Morris, British American Tobacco na Japan Tobacco yose afise ivyicaro vyayo bikuru muri Swisse. Urudandazwa rw'itabi bigereranywa ko rwinjiriza ubutunzi bwa Swisse amafaranga arenga miriyaridi 6 z'amadorari ku mwaka, rugakoresha abantu 11.000 muri ico gihugu. Imbere y'uko amatora aba vyaragaragaye ko -nk'uko benshi bavyikeka - ko ama kompanyi y'itabi yahora asuka amafaranga mw'isekeza ryo gutora Oya. Abagwanya ko hacibwa kwamamaza, bavuga ko kubuza kwamamaza ikintu cemewe n'amategeko bidakwiye kwemerwa, kandi ko ivyo vyokwugururira imyango  ingingo ku bindi bicuruzwa, nk'isukari n'inzoga, navyo bibonwa nk'ibibangamira amagara y'abantu. Ivyapa biriko  zimwe mu mfungurwa aba-Swisse bakunda cane - vyerekanywe vyandiseko amajambo y'igabisha rikomeye ngo ""ibi ni vyo bizoca bikurikira"". Ariko abitavye amatora ivyo ntaco vyababwiye. Muri Swisse haharurwa abantu bashika 9.000 bapfa buri mwaka bahitanywe n'indwara zifatiye kw'itabi kandi  igisata c'amagara y'abantu gisohora amafaranga menshi yo kuvura bene izo ndwara. Biduza kandi amafaranga y'ubwishingizi, uwariwe wese ategerezwa gutanga, yaba anywa canke atanywa itabi. Imbere y'uko amatora aba, ibiharuro vyo kugereranya amajwi vyerekana ko 60% bari gushigikira  guca kwamamaza. Amaherezo babaye 56%, ariko n'ubundi bagumanye ubwiganze buhagije. Stefanie de Borba wo nw'ishirahamwe rya Swisse ryo kurwanya cancer yabwiye AFP ati: ""Abantu baratahuye ko amagara ahambaye kuruta inyungu z'ubutunzi."" Ubundi muri Swisse iyo abatora badatahura neza ico bahamagariwe gutora, baca bakurikiza impanuro ya reta. Ku yandi mategeko abiri bari bahamagariwe kwerekana aho bahagaze co kimwe no kuri iryo ryo guca kwamamaza itabi, reta yari yabahanuye gutora Oya, yamara yaratsinzwe. Ubu  abagize reta bakeneye akanya ko kwisuzuma niba bakiri ku murongo umwe n'abatora. Nk'uko umwe mu bandika uko babona ibintu aho muri Swisse yabivuze ku wa mungu: ""Hageze guhitamwo hagati y'ubwigenge bw'ubutunzi n'amagara, abatora benshi bahisemwo ico ca nyuma…Haba uguca ukwamamaza, guca kunywa itabi canke itabi rizimvye, kunywa itabi ubu ntibigifise uruvugiro mu banyagihugu -bitandukanye no mu banyeporitike."""	https://www.bbc.com/gahuza/amakuru-60373952
entertainment	Ivana Trump, umugore wa mbere wa Donald Trump, yapfuye ku myaka 73	"Ivana Trump, umugore wa mbere wa Donald Trump akongera akaba na nyina w’abana biwe batatu, yasandavye ku myaka 73. Aciye ku rubuga hwaniro rwiwe bwite, Truth Social, Trump yanditse ti: “Yari umugore w’intore, mwiza kandi atangaje, yabayeho mu buzima bukomeye kandi bwigisha”. Ivana Trump, umugore yavukiye mu citwa République tchèque, yarongowe n’uyu yahoze ari umukuru w’igihugu ca Amerika mu 1977. Bagiye kwahukana inyuma y’imyaka 15 mu 1992. Bavyaranye abana batatu - Donald Jr, Ivanka na Eric Trump. Igipolisi kivuga ko ashobora kuba yahitanywe n’isanganya, nk’uko vyandikwa n’ikinyamakuru Assiciated Press. Amasoko yabwiye iki kinyamakuru ko umupfasoni Trump yatowe yataye ubwenge ku ngazi i muhira iwe mu gisagara ca New York, bikavugwa ko yoba yaguye. Donald na Ivana Trump baramenyekanye cane mu myaka ya 1980 na 1990, mbere ukwahukana kwabo kwaravuzweko vyinshi. Bamaze kwahukana, Ivana yaciye atanguza urudandaza rwiwe rw’ibimoga, impuzu n’ibisharizo vy’umubiri (bijoux). Mu gitabo ciwe co mu 2017 yise Raising Trump, Ivana arishimira kuba yarareze abana babo, akavuga ko ""yafashe ingingo ku bijanye n’indero yabo, ibikorwa vyabo, ingendo, mu kubitaho no kubaha ivya nkenerwa” gushika muri kaminuza. Muri iki gitabo, avuga ko ubucuti bwiwe na Trump bwiyongereye cane kuva bahukanye, akavuga ko yama avugana nawe rimwe mu ndwi. Mw’itangazo wasohoye, umuryango wa Trump wamukengurukiye mu kuvuga ko yari “inguvu mu bikorwa, umunonotsi wo ku rwego mpuzamakungu, ubwiza bw’agahorurore, umugenzi, akaba n’umuvyeyi yitaho umuryango”. “Ivana Trump ni umucikacumu. Yahunze ubutegetsi bw’igikomunista ahungira muri iki gihugu ”, niko itangazo rivuga. “ Yarigishije abana biwe ubutwari n’ubwira, kugira impuhwe no kudacika intege”. Umwana wiwe mukuru, Ivanka avugwa ko yari yegereye cane nyina wiwe, yanditse mu butumwa bwiwe yacishije ku rubuga rwa Instagram ko ababaye cane. Yanditse ati: ""Mama yari incabwenge, afise igikundiro, afise ishaka kandi atwenza cane. Yarerekanye inguvu, ubutwari n’ishaka mu bikorwa vyiwe vyose. Yabayeho ubuzima bwuzuye - ntiyigeze atakaza amahirwe yo gutwenga no gutamba ”. Donald Trump yabaye umugabo wiwe wa kabiri. Uwa mbere, Alfred Winklmayr, yari umunya-Autriche yigisha urukino rwa ski n’umugenzi wiwe, akaba yari yemeye kurongorwa nawe kugira ngo aronke ubwenegihugu bwa Autriche. Ibi vyamufashije kuva mu gihugu ciwe ca gikomunista  - ico gihe kikaba citwa Tchécoslovaquie  - atari uko yari ahunze. Igihe yaba muri Canada mu myaka ya 1970, yakoze nk’umwigisha w’urukino rwa ski akongera akaba n’umunyamideri. Igihe yari mu rugendo rw’akazi mu gisagara ca New York mu 1976, yabonanye na Trump ari mu murwi w’abanyamideri. Baciye barongorana mu mwaka wakurikiye, ubwo nyene baca batangura kuvugwa cane mu binyamakuru. Igihe yari akiri kumwe na Trump, Ivana yaranguye amabanga atandukanye mw’ishirahamwe rya Trump (Trump Organization), harimwo no kuba umukuru w’ihoteri Plaza Hotel i Manhattan. Ariko bivugwa ko Trump yamwugaraniye hanze y’ibiro vyiwe kuri iyo hoteri mu 1990 bivuye ku kutumvikana ku bintu bine vyari mu masezerano bagiriraniye imbere y’uko barongorana. Igihe bahukaniye, Ivana yarongowe incuro zibiri, ubwa mbere n’umurwizatunga w’umutaliyano Riccardo Mazzucchelli, kuva 1995-97;  hanyuka kandi n’umukinyi w’amareresi w’umutaliyano nyene Rossano Rubicondi, kuva 2008-09. Umukenguzamateka w’umu Repubulika Lindsey Graham, incuti ya hafi cane ya Donald Trump, ati : “ Yarabayeho mu buzima bw’ikinyamerika ”. Mu 2017, Ivana yabwiye ikiganiro ca ABC, Good Morning America, ko atagomvye gutera ubwishime umugore wiwe w’ubu Melania amuhamagaye muri Maison Blanche/White House. Yavuze ati : “ Ni jewe ndi umugore mukuru wa Trump. Uravyumva ? Ni jewe ndi First Lady ”. Ni amwe mu majambo menshi akomeye uyu yahoze ari umunyamideri yasubiwemwo. Mu gakino yagizemwo uruhara mu 1996 kiswe The First Wives Club, yabwiye abagore bari bahukanye ati: ""Bapfasoni, mutegerezwa kwihagararako kandi mukigenga. Kandi mwibuke, ntimushavure, rondere vyose”."	https://www.bbc.com/gahuza/articles/cjr9rdqz4rdo
politics	DRC: ONU isaba amatohoza kw’iterabwoba ryo kwicwa rikorerwa Denis Mukwege	Michelle Bachelet, umunyamabanga mukuru w'igisata kijejwe agateka ka zina muntu mw'ishiramahwe ONU, asaba Repubulika y'Intwaro Rusangi ya Congo gukora amatohoza kw'iterabwoba ryo kwicwa rikorerwa Denis Mukwege. Uyu muganga yahawe agashimwe k'amahoro kitiriwe Nobel  avuga ko yaronse amajambo amubwira ko ashobora kwicwa inyuma y'aho yiyamirije igandagurwa ry'abantu 18 mu ntara ya Kivu y'Ubumanuko mu kwezi guheze. Umupfasoni Bachelet asaba ko haba amatohoza ataho yegamiye kuri iryo terabwoba. Umukuru w'igihugu Felix Tshisekedi yariyemeje ko leta izokora amatohoza kuri iryo terabwoba kandi yiyemeza gukingira umutekano wa Muganga Mukwege. Muganga Mukwege ni umuhinga mu bijanye n'ubuzima bw'irondoka ku bagore (gynécologue), akaba afise ivuriro mu ntara ya Kivu y'Ubumanuko. Yaronkejwe agashimwe k'amahoro kitiriwe Nobel mu 2018 ku gikorwa ciwe co kwitaho abakorewe ihohotera rishingiye ku gitsina mu gihe c'intambara.	https://www.bbc.com/gahuza/amakuru-53958256
politics	Intanbara ya Ukraine : Abarugwanye biteguriye intambara ku karere kigaruriwe ka Luhansk	"Urwamo rw'ibisasu bikomakomeye vyumvikana cane igihe twariko turagana ku kirindiro c'abasirikare ba Ukraine i Luhansk. Hari kandi n'urwamo rw'amabombe aho haza haracamwo n'urwo inkoho zito zito. Twari nko ku metero 50 uvuye ku birindiro vy'abarusiya. Iyi ishobora kuba ari intambara yo mu kinjana ca 21, ariko uko ibinogo vyo kwinyegezamwo yimbwe, bisa n'ivyo mu ntambara ya mbere y'isi yose. Ibitero vy'Uburusiya mu buseruko bwa Ukraine biza vyamaze kugwira. Ivyo ushobora kubibonera ku rukurikirane rurerure rw'amamodoka mu burengero rugana ahakiri agahengwe; ushobora no kubibonera ku mabarabara agaragara uriko uraca mu bisagara vya Donbas, kandi ushobora no kuvyumvira ku rwamo rw'ibisasu bikomakomeye vy'Uburusiya. Uburusiya buriko burarungika benshi mu basirikare babwo bahora mu buraruko no mu buseruko bwa Ukraine. Intumbero n'iyo kwongereza inguvu mu ntambara iriko ibera i Luhansk na Donetsk - ibice bimwe bimwe vyaho bikaba vyari bisanzwe vyarigaruriwe n'abiyonkoye bashigikiwe n'Uburusiya. Uburusiya buzoharonkera akoyoko mu kuronka inzira ngufi bucishamwo ivyo bukeneye ku rugamba - ivyabateye ikibazo bigatuma bananirwa mu bitero vy'i Kyiv. Uburusiya n'ababuyoboka ubu bagenzura ibice 90% vya Luhansk hamwe n'igice kirenga ca Donetsk - ahahoze ari umutima w'amahinguriro muri Ukraine. Hari umwotsi uri hejuru muri ako karere gasanzwe karasinzikajwe no kwimbwamwo ubutare hamwe n'amahinguriro. Ingabo za Ukraine zimaze imyaka umunani zigwana iyi ntambara ngaha. Muri bo harimwo bamwe mu basirikare karuhariwe b'ico gihugu. Abategetsi ba Buraya bavuga ko ingabo za Ukraine ziri mu karere ka Donbas ari aba mbere mu buhinga bwa gisirikare kandi bafise n'ibigwanisho bigezweho. Mu gihe ingabo z'Uburusiya ziriko ziregerana ziva mu buraruko, mu buseruko no mu bumanuko, hari ubwoba ko bashobora kubakikuza bagasigara mu kangaratete. Uburusiya buramaze kwigarurira igice kinini ca Ukraine. Ariko baracabandanya kwimba ibinogo  mu kubandanya urugamba.  Mu gihe twariko turaca mu buseruko ku birindiro vyabo twabonye ibirindiro vyabo vyo kwivuna umwansi, kandi hari himvye n'ibinogo. Anatoly, umusirikare w'imyaka 52, ariko ararabira mu matarubindi yinyegeje mu kinogo, ahari ibirindiro vy'abarusiya. Yambwiye ati:   ""Ndabona abarusiya, turasa"". Ariko yari yiteguye kugumya ico kirindiro. Yavuze ati : ""Mu gihe bogerageza gufata ikirindiro cacu, nzobica. Ntabishe bazonyica. N'uko intambara imera."" Bamwe mu bagabo twavuganye bemeza ko bateguye neza ibinogo binyegezamwo kandi ko uko biteguye kwivuna bibaha inguvu zisumba ababateye. Andrej, umusirikare w'imyaka 27, yari kumwe n'imbwa yiwe yitwa Lucifer mu kinogo. Yambwiye ati: ""Dufise ibigwanisho vyiza, kandi dufise aho twinyegeje hakomeye, mu gihe abarusiya bodutera ngaha, bazotsindwa"". Izo ngabo zivugako zagumye zirungikirwa ibigwanisho vy'i Buraya nka misile zitwa Javelin zirarasa ibimodoka bitamenwa. Barashima ariko bizeye kuronka vyinshi gusumba. Andrej yavuze ko prezida Putin ""afise ingorane mu mutwe"" (Psycho) ariko yongerako ko ibiziga vy'abasirikare biwe b'abarusiya bishobora kuba ibitabizo vy'isi yabo. Abo basirikare baboneka nk'abantu barushe  kubera iyo ntambara, ariko bose bavuga ko ishaka rikiri ryose. Icegera c'uwurongoye urugamba, Roman, yamaze imyaka ine yiga ivyigwa vy'inyifato y'abantu (Psychology) muri kaminuza ya Lviv. Iruhande yo kurwana, arafasha abo bari kumwe ku rugamba bafise ibibazo vyo mu mutwe. Ariko yavuze ati: ""Mu bisanzwe abantu ntibakeneye ubufasha bwanje. Bafise ishaka rikomeye ryo kugwanira imiryango yabo, abagenzi n'ivyabo ugereranije n'abarusiya agereranya n'agasuzuguro kenshi nka ""zombie"". Abasirikare ba Ukraine bose barazi neza ko abarusiya bariko bararungika abasirikare benshi mu busruko. Barazi ko hagiye kuba ibintu bibi. Ariko Roman yemeza ko abasirikare ba Ukraine bafise amayeri yo kugwana akomeye. Avuga ko amatwara ya gisirikare y'Uburusiya atarigera atera imbere kuva habaye intambara ya kabiri y'isi yose, aho bishimikiza ibirwanisho birasa kure. Ariko ivyo bigwanisho birasa kure vy'Uburusiya bimaze gutuma abantu ibihumbi n'ibihumbi bata izabo."	https://www.bbc.com/gahuza/amakuru-61023968
health	China yanse umugambi wa OMS/WHO wo gukora ayandi matohoza ku mamuko ya Covid	"Ubushinwa buriyamiriza ibisabwa n'ishirahamwe rijejwe amagara y'abantu kw'isi, OMS/WHO, vyo gukora ayandi matohoza ku mamuko y'ikiza-karanda ca Covid-19. Umukuru wa OMS Muganga Tedros Adhanom Ghebreyesus yateye akamo Ubushinwa ko bwokwifatanya n'abazokora ayo matohoza mu kurondera kumenya ingene uwu mugera watanguye, harimwo n'ubugenzuzi ku ma laboratoires. Zeng Yixin, icegera c'umushikiranganji w'amagara y'abantu, avuga ko ibi  vyerekana ""agakengere n'agasuzuguro mu bijanye n'ubuhinga"". Avuga ko uwu mugambi ufise intumbero za poritike, rero ko Ubushinwa budashobora kuwihanganira. Mu kwa mbere uno mwaka, OMS yashoboye kurungika umurwi w'abahinga i Wuhan - igisagara catowemwo ubwa mbere uwo mugera mu kwa cumi na kabiri 2019 - kugira ngo bihweze amamuko y'iki kiza. Amatohoza yabo yerekanye ko hari amahirwe make cane y'uko coronavirus yoba yacorotse iva muri laboratoire, ariko abantu babandanya bibaza uko. Mu ntango z'uku kwezi, Dr Tedros yashikirije integuro y'aya matohoza agira kabiri asabwa, harimwo gukora umwihwezo ku bigo bijejwe ubushakashatsi mu bijanye n'ubuhinga mu turere twatowemwo uwo mugera ubwa mbere. Asaba Pékin/Beijing ""gukorera mu muco, kudahisha na kimwe no gufashanya"" n'abajejwe amatohoza kandi igatanga amakuru atatanzwe mu matohoza ya mbere ku barwayi ba mbere . Mu kiganiro n'abamenyeshamakuru kuri uyu wa kane, Zeng yavuze ko aguye mu gahunwe yumvise ibisabwa na OMS kubera yibanda ahanini ku bivugwa ko Ubushinwa bwahonyanze ingingo ngenderwako zijanye n'ibikorwa vya laboratoire. Avuga ko Ubushinwa ""budashobora"" kwemera ibisabwa, yongerako kandi y'uko igihugu ubwaco catanze urutonde rw'ivyokorwa  ku bijanye n'amahotoza ku nkomoko y'uwu mugera. Reuters yasubiyemwo amajambo ya Zeng aho yavuga ati: ""Twizeye ko OMS izokwihweza neza ivyiyumviro n'intumbero vyashikirijwe n'abahinga b'abashinwa hanyuma igakora amatohoza ku nkomoko ya Covid-19 yisunze ubuhinga, ikikurako abanyaporitike bagomba kuyinjirira"". Yuan Zhiming, umukuru wa National Biosafety Laboratory yo ku kigo ca Wuhan cihweza ibijanye n'imigera, Wuhan Institute of Virology, nawe nyene yari muri ico kiganiro n'abanyamakuru. Yavuze ko uwu mugera ufise amamuko kama (origines naturelles), anashimangira ko atari umugera wacorotse laboratoire kandi ko ata mukozi wabo yigeze yandura kuva itangura mu 2019. Abantu barenga imiriyoni zine kw'isi yose baramaze guhitanwa n'iki kiza kuva cadutse, amakungu akaba abandanya asaba OMS gukora ayandi matohoza ku mamuko y'uwu mugera. Mu ntango z'uno mwaka, Perezida Joe Biden wa Amerika na we nyene yategetse abajejwe igendereza muri ico gihugu ""kwongereza"" inguvu mu twigoro twabo two gutohoza ibijanye n'iki kiza."	https://www.bbc.com/gahuza/amakuru-57928068
sports	Mesut Ozil na Sead Kolasinac ntibazokina igihe Newcastle yizoba akira Arsenal kubera ikibazo c’umutekano	"Mesut Ozil na Sead Kolasinac ntibari ku rutonde rw'abakinyi ba Arsenal bazoja guhura na Newcastle ejo ku munsi wa Mungu kubera ""ibibazo vy'umutekano wabo"". Abo bakinyi bompi baherutse guterwa n'akarwi nk'inkozi z'ikibi zahatswe kunyuruza amamodoka yabo, mu ndwi zibiri ziheze, mu buraruko bw'igisagara ca Londres. Arsenal ivuga ko yashikirije igipolisi ico kibazo kandi ""ko ibandanya ifata mu mugongo abo bakinyi n'imiryango yabo"". Iti: ""Umutekano w'abakinyi n'imiryango yabo, nico gikorwa kiza imbere ya vyose"". ""Twafashe iyi ngingo inyuma y'aho tuvuganiye nabo hamwe n'ababaserukira"". ""Twibaza ko vuba bwango tuzoba turi kumwe nabo mu murwi"". Igipolisi kivuga ko kiriko kirakora amatohoza ku vyabaye. Mw'itangazo casohoye, kivuga ko kiriko ""kivugana na Arsenal kandi ko kizokora amatohoza ku bukozi bw'ikibi bwose bwashikirijwe"". Hampande y'ivyo, ihiganwa ry'Ubwongerezwa Premier League ryaraye ritanguye icese, aho umurwi wa Liverpool waraye ukosoye umurwi wa Norwich. Hampande ya kizigenza wa Norwich Grant Hanley yiyinjije igitsindo ca mbere ca Liverpool ku munota w'indwi, Mohamed Salah, Virgil van Dijk, na Divock Origi babandanije bereka uwo murwi winjiye muri Premier League uvuye mu cicaro ca kabiri ko ibintu bitoroshe mu Bwongereza. Liverpool yarangije igikorwa mu gice ca mbere gusa, cagiye kurangira ifise ibitsindo bine ku busa bw'umurwi Norwich, n'aho yabandanije isatira ariko biranka ko ironka ikindi. Norwich yoyo yarinanase iraronka igitsindo kimwe rudende ku munota wa 64, urukino rurangira ari bine vya Liverpool kuri kimwe ca Norwich. Uno munsi ku wa gatandatu, hategekanijwe inkino zitandatu ziza gutangura isaha indwi n'igice ku masaha y'Uburundi n'u Rwanda, ku rukino ruza guhuza West Ham United iza kwakira Manchester City yatsindiye ihiganwa ry'umwaka uheze. Ejo ku wa Mungu, hampande ya Arsenal irindiriwe n'igishika cinshi kugira yerekane inguvu zayo aho zigera mu gihe izoramuka yakirwa na Newcastle, urundi rukino rurindiriwe cane ruzohuza Manchester United na Chelsea i Old Trafford isaha cumi n'imwe n'igice (17h30) mu masaha y'Uburundi nu Rwanda."	https://www.bbc.com/gahuza/imikino-49303671
politics	Sudan: Reta ivuga ko yaburijemwo itembagazwa ry'ubutegetsi	"Ikinyamakuru cegamiye reta ya Sudani gitangaza ko muri kano gatondo ko ku wa kabiri hari abashatse kugerageza gutembagaza ubutegetsi bw'ico gihugu bagateshwa, ariko nticatangaje abo ari bo. Iki kinyamakuru kiti: ""Habayeho kugerageza gutembagaza ubutegetsi, abanyagihugu bategerezwa guhaguruka bakabirwanya"". Umuvugizi wa reta Mohamed Al Faki Suleiman avuga ko abikekwa muri iki gikorwa bategerezwa kubazwa. Amakuru ava muri Sudani avuga ko abashatse gutembagaza ubu butegetsi bagerageje kwifatira ibibanza bikuru bikuru, harimwo iradiyo, ariko bagateshwa. Amareresi yahanahanywe ku mbuga hwaniro avugwa ko ari ayo ku mugwa mukuru Khartoum yerekana abasirikare bari mu biduga vya burende mu mabarabara, bamwe bereka imiduga inzira itegerezwa gufata. Umutegetsi wo mu nama nkuru irongoye igihugu yabwiye itororokanirizo ry'amakuru Reuters ko bamaze gufata ibintu mu minwe. Hari imigumuko muri Khartoum, bikaba vyari vyitezwe ko kuri uyu wa kabiri haba imyiyerekano, igisirikare kikaba cahashitse kugira gikomeze umutekano. Sudani ubu isanzwe irongowe n'umushikiranganji wa mbere Abdalla Hamdok ahagarariye reta mfatakibanza yashinzwe inyuma y'aho ubutegetsi bwa Omar al-Bashir butembagarijwe mu kwa kane 2019. Bashir yabogojwe inyuma y'imyiyerekano yari imaze amezi atari make yo kumwiyamiriza, ubu akaba akiri imbere ya sentare ku ruhara rwiwe muri coup d'Etat yamushikanye ku butegetsi mu 1989. Iyi myiyerekano yatanguye hiyamirizwa iduzwa ry'ibiciro vy'umukate n'igitoro, ikaba yagiye kuvamwo iyo kwiyamiriza uyu mukuru w'igihugu, abagore n'urwaruka bakaba barayigizemwo uruhara  rudasanzwe."	https://www.bbc.com/gahuza/amakuru-58636819
business	Ubutunzi bwa Afghanistani buteye ahatemba	Ku musi wa kabiri, itariki 23 Munyonyo (ukwezi kwa 11), hari hakwiye imisi 100 kuva abatalibani bagarutse ku butegetsi muri Afghanistani. Umumenyeshamakuru wa BBC, Yalda Hakim yaragendeye akarere ka Kabul, kurondera inkuru yerekeye ubutunzi bwagabanutse kuva imfashanyo y’amakungu ihagaritswe, bituma haba akaga ku bantu.	https://www.bbc.com/gahuza/amakuru-59419705
business	Burundi: Leta ikemura gute ikibazo c'ikena ry'amahera y'agaciro?	Leta y'u Burundi iheruka gufata ingingo mu gisata c'ubutunzi n'urudandazwa benshi bavuga ko zigamije kugerageza kubungabunga amahera y'agaciro ari muri ico gihugu. Muri urwo rwego, Banki ya Republika y'u Burundi iherutse gufata itegeko riraba abinjirana amafaranga muri ico gihugu, harimwo n'abanyamahanga. Iryo tegeko ribabwiriza gukoresha amafranga y'amarundi mu kugura ibintu vyose imbere mu gihugu. Baterezwa kandi  kuvunjisha mu bigo vyemewe n'amategeko amafranga y'agaciro baba bafise, bashaka kuyakoresha. Iyo ngingo yakurikiranye n'iyindi igenga ukudandaza ubutare n'ayandi mabuye y'agaciro muri banki y'igihugu. Ikibazo c'ikena ry'amafatanga y'agaciro mu Burundi bivugwa ko coba kiva ahanini ku bihano u Burundi bwafatiwe n'ishirahamwe rya Buraya, ryahagaritse amahera ryaha ico gihugu kuva mu 2015 igihe hatangura ingorane za politike. Mu gushaka kumenya vyinshi kuri izo ngingo leta y'u Burundi iheruka gufata, Florentine Kwizera yavuganye na Faustin Ndikumana, umuhinga mu vy'ubutunzi. Ushobora kwumva ico kiganiro ngaha	https://www.bbc.com/gahuza/amakuru-50607628
entertainment	UK: umushikiranganji yasavye imbabazi inyuma y'amashusho amwerekana asomana n'umufasha	"Imiryango yaburiye ababo muri ca kiza karanda Covid-19 iragabisha ko umushikiranganji Matt Hancock yubahutse agasomana n'umufasha mu biro iwe bishobora gutesha urubwa reta, bigatuma abantu bahonyanga amabwirizwa ajanye no kutegerana mu ntumbero yo kurwanya iki kiza. Vyabaye ngombwa ko uyu mushikiranganji w'amagara y'abantu asaba imbabazi inyuma y'aho amashusho avugwa ko yafashwe ku wa 06 z'ukwa gatanu amwerekaniye ariko asomana na Gina Coladangelo. Ishirahamwe riharanira agateka k'ababuze ababo bahitanywe na Covid-19 (Covid-19 Bereaved Families for Justice) rivuga ko mu gihe vyonanirana ko Hancock yirukanwa bishobora kugira ingaruka mbi nk'izabaye kuri Cummings, maze abantu bagahonyanga amabwirizwa. Umushikiranganji wa mbere wewe abona ko ikibazo carangiye. Umuvugizi w'ibiro vy'umushikiranganji wa mbere avuga ko Boris Johnson yemeye imbabazi zasabwe na Hancock, kandi ko afitiye icizere uyu mushikiranganji w'amagara y'abantu. Ishirahamwe Covid-19 Bereaved Families for Justice ryandikiye umushikiranganji wa mbere Johnson rimusaba kwirukana Hancock mu gihe atotanga imihoho, rikibaza mbere nimba uyu mushikiranganji w'amagara y'abantu akibereye kuba umutegetsi yofata ingingo zijanye na Covid. Rivka Gottlieb wo mw'iryo shirahamwe yavugiye mu kiganiro The World Tonight ca BBC Radio 4 ati: ""Mu gihe yoramuka atangaje izindi ngingo za guma mu rugo canke ayandi mabwirizwa, ubona hari n'umwe yokwumvira umuntu na we ubwiwe adakurikiza amabwirizwa""? ""Ivyo twese vyaratubabaje. Kuri Cummings ntacabaye, yibandanirije akazi kiwe, ehe raba ivyabaye, abantu baciye batangura guhonyanga amabwirizwa. Mfise ubwoba ko ivyo ari vyo bishobora kuba"". ingingo yo kutegerana ku kazi si itegeko, ariko reta isaba ko abantu batandukana imetero zibiri aho bishoboka - canke imetero imwe, hampande y'izindi ngingo zo kugabanya ikwirakwira, nk'izijanye n'ukwambara udupfukamunwa. Mu kwa gatatu kw'uno mwaka, umuhanuzi mukuru w'umushikiranganji wa mbere ico gihe, Dominic Cummings, yaniramuye afata urugendo rw'ibirometero birenga 418 ava i Londres aja mu karere ka  Durham kandi igihugu cari ingingo za guma mu rugo. Ico gihe reta yari yafashe amategeko akomeye yo kugabanya uruja n'uruza Mu nyuma we n'umugore wiwe bagiye kwandura Covid. Abanyagihugu bariyamirije Cummings, ariko umushikiranganji wa mbere yaramuryamaryamyeko, mu kuvuga ko ata ""kundi yari kugira"" atari ugufata urwo rugendo. Prof Stephen Reicher, wo kuri kaminuza yigisha ibijanye n'inyifato, University of St Andrews' School of Psychology, avuga ko icatumye inyifato ya Cummings ibonwa ""nabi cane"" si ukubera vyakozwe n'umuhanuzi wa reta, ariko ni ukubera ingene Boris Johnson yamuvugiye. Prof Reicher yabwiye Newsnight ca BBC Two ati: ""Ugusamara kw'umuntu umwe kwatumye abantu bibaza ibibazo ku ntwaro, aho babona ko hari itegeko rituraba twebwe irindi rikaraba abandi"". ""Mu gihe igihugu gihanzwe n'ibibazo bikomeye, dukeneye reta twizeye, kandi dukeneye reta dushobora kwumviriza"". Abashikiranganji bandi bari muri reta bashigikiye uyu mugenzi wabo ajejwe amagara y'abantu. Ariko Sir John Curtice yigisha ibijanye na poritike kuri kaminuza ya Strathclyde yabwiye BBC BBC Radio 4 ivyo ari vyo vyose umushikiranganji Hancock ata mahoro azoronka. Ikinyamakuru The Sun, ari naco ca mbere cerekanye aya masanamu ya Hancock n'umupfasoni Coladangelo kikayashikana mu biro bijejwe amagara y'abantu, yerekana n'ayandi mashusho y'aba bantu babiri ingene bavyifatamwo. Iki kinyamakuru kivuga ko iyi sanamu iheruka yerekana Hancock n'umupfasoni Coladangelo bari mu nzu y'uburiro ku wa 23 z'ukwa gatanu - haciye imisi 17 herekanywe amashusho y'ingene bariko basomana."	https://www.bbc.com/gahuza/amakuru-57621032
religion	Ni nde yanditse Bibiliya ?	"Na Edison Veiga BBC News Brazil Kuba Katolika, Bibiliya igizwe n’ibitabo 73. Ku baporoti hari 66, nayo aba-orthodoxe bavuga ko hari 78. Ni mu gihe Abayahudi bemera ibitabo 39 gusa, ibi bikaba ari ivyo abakirisu bavuga ko ari ivyo mw’isezerano rya kera. Aha turiko tuvuga igitabo kigurishwa cane gusumba ibindi vyose muri kahise k’isi, Bibiliya Nyeranda, ikonganirizo ry’ibitabo vyahinduwe mu ndimi zababa 3.000 – aho ibirenga imiriyaridi 3.9 bimaze kugurishwa kw’isi yose, nk’uko bivugwa n’umuryango wa Bibliya wa Brezili (Société biblique du Brésil). Ariko none, ni bande banditse ibi bitabo? Dufashe ko ari ibitabo vya kera cane, imbere y’uko abanditsi ba none batangura kwandika uko bandika, biragoye kuronkera iki kibazo inyishu nyayo. Intango y’iki kiyago ni ukubanza kumenya nimba ari ukugifatira ku bijanye n’idini gusa, canke nimba gikwiye gufatira ku buhinga n’ubumenyi. Umuhinga mu vya kahise no mu vyigwa bijanye no kwemera Imana Gerson Leite de Moraes asanzwe yigisha kuri kaminuza Mackenzie Presbyterian University avuga ati: ""Ni ikibazo kitoroshe kubera hari imbono zibiri. Imbono ya mbere ishingiye ku kwemera Imana gushingiye ku masengero, aha tukaba dufise abiga ibijanye no kwemera Imana kubera bashaka kuba abapasitori/abapatiri mu muryango kanaka, imbono kama ». Kubw’iwe, inyigisho z’amasabamana ziganisha ku busaseredoti/ubupasitori, zitegerezwa « kugendera ku nyigisho z’uko ivyanditswe vyavugishijwe, ni ukuvuga ko ari ivyavuzwe n’Imana yo nyene ubwayo, iciye kuri Mutima Mweranda/Mpwemu Yera ». Avuga ati : ""Ku rundi ruhande, inyigisho ku bijanye no kwemera Imana zishingiye ku buhinga ntizirajwe ishinga n’iyo mbono, ahubwo zozo zirondera kwihweza uko izi nyandiko zaje ufatiye ku bihe vya kahise ». Muri iyi nzira, turashobora gutahura ibitabo vya mbere vya Bibiliya, ibigize vya bitabo bitanu vya mbere bizwi nka Pentateuque (canke nka Torah y’Abayahudi), ko ari icegeranyo c’inyandiko zanditswe ubwa mbere imyaka hafi 1.000 imbere y’umuzo wa Yezu/Yesu. Ibi ni Amamuko/Itanguriro, Ihunga, Abalewi, Guharura/Kubara  hamwe na Gutegeka kwa Kabiri  (Deuteronome)  - ibitabo bivuga ivyerekeye kuva kw’irema ry’isi gushika ku rupfu rwa Musa. Kubera ari ivya kera, abahinga bavuga ko bigoye kumenya neza na neza abavyanditse. Kubw’amayagwa y’idini, ibi bitabo bitanu vyanditswe n’umuntu umwe, Musa. José Luiz Goldfarb, umwigisha wa kaminuza ya Katorika y’i São Paulo akaba arongoye n’igisata c’imico y’ikiyahudi mu murwi A Hebraica, avuga ati : ""Nsomye nkongera nkavugana n’umusiguzi akongera akaba n’umukinyi w’ivyese, Haroldo de Campos (1929-2003), nahakuye icigwa ko hari inzira zibiri zishoboka. Iyo yo mw’isinagoga ivuga ko Musa ari we yanditse Torah. Tubifata nk’uko twama ‘twumviriza’ Musa buri ndwi [ibisomwa], kandi ibi bifise agaciro mu mico y’abantu ». Ihengama ry’abahinga ntiryemera ibivugwa ko ibi bitabo vyanditswe n’umuntu umwe. Ati : ""Ku bijanye n’inyigisho za Bibiliya, tuvuga ibitabo vyanditswe mu myaka irenga 600 ». ""Uku niko umwihwezo wa Harold urangira hampande y’ubushakashatsi yagize kuri Bibiliya, kubisigarira vy’ivya kera (archeoloie), ku bisigarira no ku nzandiko zo guhayagiza ». Avuga ko umwihwezo wimbitse w’izi nzandiko ufasha kubitadukanya ufatiye ku nyubako, amajambo azigize, n’ibirimwo ufatiye ku banditsi mu bihe bitandukanye vyo muri kahise. Ni iciyumviro cemerwa neza. Uri Lam wo mu muryango Templo Beth-El w’abanya-Israel muri São Paulo asigura ati: ""Biragoye cane kuvuga ivy’ibihe canke abanditsi kuko umuntu atakara. Amatohoza y’abahinga yemeza ko izi nyandiko zifise imyaka iri hagati ya 2.700 na 3.000 canke gusumba aho kubera vyahererekanwa ku munwa ». Kubw’iwe, izo nyandiko zaratagatifujwe – ni ukuvuga ko zegeranijwe hanyuma zifatwa ko ari izigize Bibiliya y’Abahebreyi– amaja mu kinjana ca IV imbere y’umuzo wa Yezu/Yesu. Lam yemera ati : ""Ariko n’aho nyene, hari impari nyinshi, kandi ntidushobora kurangiza iki kibazo ». Goldfarb abona akarusho muri ibi vyo gufatira hamwe izi nyandiko hamwe no kuzifatira mu mice itandukanye. Yibaza ati : ""Nimba ari inyandiko zamaze imyaka 600, ibi ni vyiza ku bantu bakunda ibikorwa. Ni bangahe bashoboye gusohora inyandiko mu karere kamwe canke akandi ? ». Muri ico gihe nyene ivy’abanditsi bitandukanye n’ivy’ubu, ingorane nk’izi nyene zo kumenya koko uwanditse zirabandanya mu bindi bitabo biri muri Bibiliya y’Abayahudi – ikonganirizo ry’ibitabo bigize isezerano rya kera muri bibliya ya gikirisu. Goldfarb ati: ""Nk’akarorero, zaburi za Dawudi. Ni agatabo gato abantu bakoresha cane mu bisabisho n’indirimbo vya misi yose kegeranya indirimbo Dawudi yakunda kuririmba mw’isinagoga. ""Tuvuga ko yari umuririmvyi kandi ko ibi bisabisho vyaririmbwa. Ni nde abizi ? Ni ikibazo ciza:  ku vyo nize ngasoma, jewe ntavyo nokwemeza… ». Moraes nawe ati: ""Ikiri ukuri ni uko habaye benshi banditse ibiri muri Bibiliya ». ""Igishoboka cane ni uko inkuru ziri mu vyanditswe muri bibiliya muri kino gihe imbere y’aha vyahanahanwa ku munwa igisekuru ku kindi. Kandi iri ryagumye ari itunga karanga ry’idini ry’aba bantu ». Uyu mwigisha wa kaminuza ati: ""Ni ukumenya kandi ko ivyo abitirirwa inyandiko mu gihe ca kera bitandukanye n’ivyo dufise ubu. Ico gihe, vyari bikunze kuba ko inyandiko kanaka yitirirwa umutware mukuru, umutegetsi akundwa, umuntu akomeye ». Aha niho rero, abanywanyi b’inyigisho zimwe zimwe, iyo bahinduye ivyo bazi bakabishira mu nyandiko, bakunda kuzitunganya nk’uko umengo ni ikintu canditswe na ba shebuja. Moraes  yongerako ati : ""Kubiraba Torah, ushaka kuvuga ko izi nzandiko zanditswe na Musa? Bishobora kuba atari vyo. Kumbure afise kuba yarabigizemwo uruhara. Hari bamwe bavuga ko ata ruhara na rutoya yagize. ""Ariko ni inyandiko zitirirwa Musa."" Kubw’iwe, igikenewe ni uko izi nyandiko nyeranda birangira zitiriwe amadini. Moraes yibaza ko ari ibintu vyumvikana ko ibitabo vyeranda vyanditswe, nk’akarero, inyuma y’ishingwa ry’igihugu ca Israel gusumba ibihe bivugwamwo, nk’ibijanye n’ihunga ry’Abayahudi bava mu Misiri, barongowe na Musa. Ati: ""Iyumvire igico c’abantu bayerera mu bugaragwa. Ivyo kwicara ngo bandike si vyo bibaraza ishinga. Ikiraje ishinga uwuriko arayerera mu bugaragwa ni ukurondera ingene abaho. Mu myaka itari mike, vyabaye ngombwa ko bategura intambara kugira ngo baronke ubutaka…nta n’umwe yari anezwe ivyo kwandika ibitabo."" Uyu mushakashatsi ati: ""Ikintu kinini gishoboka, ni uko ibi vyagiye kuba hashinzwe umuryango wiyubatse neza."" Ariko zari inkuru zidakomeye cane, z’ubwoko butandukanye, vyarangiye zegeranijwe zigashirwa  hamwe n’umwanditsi umwe canke benshi. Umuhinga mu nyandiko nyeranda, Thiago Maerki akaba n’umushakashatsi kw’ishure kaminuza rya São Paulo (Unifesp), akaba kandi ari mw’ishirahamwe Hagiography Society, muri Amerika, arashima cane iciyumviro co gukoresha ubumenyi bwa none mu vy’indimi mu kugerageza gushira hamwe canke gutandukanya inyandiko zigize Bibiliya. Kubw’iwe, abanditsi nk’umwigisha wa kaminuza Robert Alter, umunyamerika yigisha kw’ishure kaminuza ya California, ""babivuga neza "", nk’igihe avuga ko ari vyiza ""gukoresha uburyo bumwe bumwe bukoreshwa mu kwiga ibijanye n’ivya kahise k’indimi n’inyandiko mu kwiga inyandiko za Bibiliya"". Maerki ati: ""Arihweza ubuhinga bw’inyandiko, impinyanyuro z’amajambo yakoreshejwe, ubudasa mu gushikiriza ivyiyumviro, imyumvikano ikurikizwa mu bwoko bumwe bumwe bw’inyandiko ya Bibiliya, na buri mwanditsi. ""Igihe cose kugira ngo ntihabe kuzana ivyataye igihe."" Indinganizo y’amayagwa nayo nyene ishobora kwisungwa mu mwihwezo w’ibitabo bine vy’injili, ibitabo bivuga ubuzima bwa Yezu, bikaba vyitirirwa Matayo, Mariko, Luka na Yohani. Umushakashatsi kuri kahise k’idini rya Gikristu kw’ishure kaminuza Université pontificale grégorienne i Rome akongera akaba n’umuhinga ku bijanye na Vaticano Mirticeli Medeiros, arabishingira intahe ko, ata gukekeranya, abanditse ibi bitabo bine ari abo bagabo bane. Asigura ati : ""Ku vy’Injili, nta mpari zihari [kuba zitirirwa], n’imiburiburi ufatiye ku bushakashatsi bwa vuba. Aha ni ukwibuka ko babiri mu banditsi bazo, Matayo na Yohani, bari abatumwa ba Yezu/Yesu. Aba bandi babiri, Mariko na Luka, ku ruhande rwabo, bateguye inyandiko zabo bisunze ivyo abatumwa bashingiye intahe."" Maerki arasangamwo ubudasa mu mpinyanyuro z’amajambo muri ibi bitabo bine. Asigura ati : ""Matayo afatwa nk’umwanditsi adakoresha impinyanyuro itaziguye, akoresha impinyanyuro isanzwe. Yohani akoresha ururimi rugoye, rwuzuye imizunguruko, imvugo ngereranyo. Luka akoresha imvugo inonosoye, ihanitse."" Nimba mw’isezerano rya kera hari ibibazo vyinshi gusumba ibizwi ku bijanye n’abitirirwa ibitabo, inyandiko zo mw’isezerano rishasha, n’aho ari iza vuba kandi n’abazitirirwa bavugwa hafi muri zose, naho nyene harimwo ibibazo. Birazwi ko bimwe muri vyo vyatanguye kwandikwa imyaka 30 canke 40 inyuma y’urupfu rwa Yezu. Moraes avuga ko ""bishoboka cane ko aya mazina yose [y’aba banditsi b’Injili bane] yaje biciye mu mico n’imigenzo."" Ashimangira ati : ""Nta zina ry’umuntu yitirirwa ibi bitabo vya kera cane."" Igisa n’uko ata mpari gitera ni uko iya mbere muri izi njili ari iya Mariko. Ati: ""Mu gihe hari igisekuru, igisekuru cakurikiranye ubuzima bwa Yezu gushika apfe, ni ngombwa ko kigumana inyandiko ku vyabaye. Rero nico gitangura ubwoko bushasha bw’impinyanyuro y’amajambo, ari yo Njili."" Mu gushira hamwe imico n’imigenzo hamwe n’ivyahanahanwa ku munwa, uyu mwanditsi w’injili arandika neza ivy’ubuzima bwa Yezu. Ariko ahagarara cane ku gice yashaka guhagararako ico gihe: aha ni ukuvuga ko ata kigoro agira ko kuvuga ku vyerekeye ivuka canke ubwana bwa Yezu, ahagarara cane cane ku gikorwa ciwe, ku rupfu rwiwe, ku butumwa bwiwe bwa Pasika. None uyu Mariko yari umuntu ki ? Umuhinga mu vyigwa bijanye no kwemera Imana (théologien) arerekana ko yari umwigishwa w’intumwa Petero. Ati: ""Ariko abandi bazokubwira ko yari umwigishwa wa Paulo. Ivyo ari vyo vyose, ico tuzi ni uko atari umwigishwa wa Yezu."" Injili ya Yohani nayo nyene irimwo amakenga. Ahari amakenga ni aho avuga  «umwigishwa yakundwa cane», aha amayagwa akerekana ko yari Yohani. Moraes ati : ""Ariko hariho abahinga mu vyigwa bijanye no kwemera Imana babona ahubwo ko yashobora kuba ari Lazaro, kuko mu njili harimwo umurongo [mu gice kivuga urupfu rwa Lazaro] uvuga ko Yezu yarize,  ‘hanyuma raba ingene yamukunda."" Mu kinjana ca 20 ni ho abakristu batanguye kmwemeza ko Yohani ari we yanditse iyi Njili. ""Amayagwa yabigize uko nyene, tubandanya tumwita Yohani. Ariko ntivyoroshe kumenya uwayanditse, ishobora mbere kuba yanditswe n’umurwi wa benshi."" Kubw’uyu muhinga mu vyigwa bijanye no kwemera Imana, ni vyiza ko tugumana iciyumviro c’uko ari « Injili zanditswe na» ugaca ushirako izina rimwe rimwe muri ayo, hakubafata nk’abanditsi b’ibitabo nk’uko bafatwa mu gihe ca none. Ariko nimba ikibazo ari Isezerano rishasha, ni ukwerekana uruhaha rwa Paulo, intumwa yandikiye amabaruwa menshi imiryango ya mbere ya gikristu. Medeiros avuga ati : ""Amabaruwa ya Paulo, nk’uko iri zina ribivuga, [yanditswe] na Paulo hamwe n’abigishwa biwe. Nk’akarorero, ibaruwa ryandikiwe Timoteyo, rishobora kuba ryanditswe na Paulo, rero abahinga bamwe baryita Deutéro-Paulin"". ""Hagati aho, hari impari ku vyerekeye amabaruwa yitirirwa Petero, kandi ashobora kuba atanditswe na we nyene ubwiwe. Co kimwe kandi n’irya Paulo yandikiye abahebreyi, rishobora cane kuba ryagiye kurangizwa n’umwe mu bigishwa biwe ». Paulo yumvikana ko ari we yatanguye kwandika kuri Yezu, kuva mu mwaka wa 57 canke 58. Moraes  avuga ati : ""Ikibazo nyamukuru ni ukumenya nimba yari azi ko yariko yandika inyandiko nyeranda. Ashobora kuba atari abizi."" ""Hari uburyo yakoresha mu kuvugana n’amasengero hanyuma agasiga amakete. Amwe muri yo yaratakaye, amwe muyo twita ko ari amabaruwa yiwe yanditswe kumbure n’abigishwa biwe, ariko ashirwa mu murwi w’ayanditswe na Paulo."" Uyu muhinga mu vyigwa bijanye no kwemera Imana avuga ati: ""Iyo tuvuga amabaruwa ya Petero, kumbure yanditswe n’abamwegereye, kuko Petero ntiyari azi kwandika, kandi arabitomora mw’ibaruwa ryiwe [rya mbere].  Yakoresha umwanditsi mu kwandika. Kumbure afise kuba yabwira icegera ciwe, yitwa Silvano, ivyo yandika."""	https://www.bbc.com/gahuza/articles/c807zj0p20do
religion	Itegeko rya Islam Sharia rirabuza umuziki, kubera iki? Haruna Nkunduwiga arasigura	Inyuma y’aho aba Taliban bafatiye ubutegetsi muri Afghanistan, ikintu ca mbere batangaje ni uko iki gihugu gitegerezwa kugendera kw’itegeko rya Islam, rizwi nka Sharia.	https://www.bbc.com/gahuza/amakuru-58405361
entertainment	Umwamikazi Elizabeth atanguye urugendo rwa nyuma, abanyagihugu baramwunamira	Urugendo rwa nyuma kandi rubabaje rw’Umwamikazi  Queen Elizabeth II w’ubwongereza rwatanguye kuri uno wa Mungu, ikiziga ciwe kikaba kivanywe i Balmoral kijanwa ku kirimba c’umwami ca Holyroodhouse muri  Edinburgh. Ibihumbi n’ibihumbi baratonze ku mabarabara mu kwunamira ubwa nyuma umwamikazi. Iyi niyo ntambwe ya mbere y’ibikorwa vyo kumushingura vyitezwe mu ndwi iza i Londres/London. Ikiziga kigenda bukebuka n’imodoka gushika Edinburgh uburebure bw’ibirometero 280. Gicishwa mu bibanza bitandukanye kuva Aberdeen, Dundee, na Perth, uru rukaba ari urugendo ruza kumara amasaha atandatu. Kiza gushikanwa i Holyroodhouse – ingoro y’Umwami w’Ubwongereza ku mugwa mukuru wa Ecosse/Scotland – kikaza gushirwa mu cumba kidasanzwe. Ku muhingamo w’ejo ku wa mbere, hazoba ikigandaro mw’Isengero nkuru yitiriwe Umweranda Giles, kizokwitabirwa n’umuryango w’i bwami. Isandugu izohamara amasaha 24, kugira ngo abantu bashobore kumwunamira ubwa nyuma. Umusi uzokurikira Umuganwakazi Anne azoherekeza ikiziga ca nyina wiwe mu gihe kizoba gitwawe n’indege i Londres.  Isandugu y’ikiziga c’Umwamikazi kizovanwa ku kibuga c’indege ca Edinburgh ijanwe i Buckingham n’indege gigishijwe ku kibuga c’indege ca RAF Northolt. Ku wa gatatu, ikiziga c’Umwamikazi kizojanwa mu ngoro ya Westminster (Westminster Hall) inyuma gatoya y’isaha umunani z’umuhingamo, urugeno ruzomara iminota yaba 40, abanyagihugu bakazoronka akaryo ko kumwunamira muri uru rugendo. Niho kizoguma imbere yo gushingurwa. Ibirori vyo gushingura umwamikazi Elizabeth bizoba ku wa mbere igenekerezo rya 19 Nyakanga (9), 2022 mw’isengero Westminster Abbey, nk’uko itangazo ryasohowe n’ikirimba ca Buckingham ribivuga. Uru rusengero ni urusengero rudasanzwe kuko niho abami n’abamikazi bimikirwa, harimwo n’uyu Mwamikazi nyene mu 1953, rukaba ari narwo rwabereyemwo ubugeni bwiwe n’Umuganwa Philip mu 1947. Nta birori vyo gufuba umwami vyari bwigere bibera muri uru rusengero kuva mu kinjana ca 18, n’aho ibirori vyo gushingura nyina w’uyu Mwamikazi ari ho vyabereye mu 2002. Abakuru b’ibihugu bavuye mu bihugu bitandukanye vy’isi bazofata urugendo bagiye kwifatanya n’umuryango w’I bwami kwibuka ubuzima bw’umwamikazi n’ibikorwa vyiwe. Abanyaporitike bakomakomeye n’abahoze ari abashikiranganji ba mbere b’Ubwongereza nabo nyene bazokwitabira ibi birori. Ibirori bizotangurwa no kuvana isandugu y’ikiziga c’umwamikazi mu cumba ca Westminster itwarwe mu Rusengero rwa Westminster mu modoka y’igisata ca gisirikare kirwanira mu mazi. Inyuma y’ibi birori, ikiziga kizovanwa i Westminster Abbey kijanwe ahitwa Wellington Arch, ari naho kizovanwa kigatwarwa gushingurwa i Windsor.	https://www.bbc.com/gahuza/articles/c1wnjpnx3veo
sports	Man U: Ralf Rangnick avuga ko ivyo kuwanira ubukapiteni hagati ya Maguire na Ronaldo ari 'ibinyoma'	"Umumenyereza mfatakibanza wa Manchester United Ralf Rangnick avuga ko amakuru y'ukutumvikana kuri hagati ya kizigenza Harry Maguire na Cristiano Ronaldo ari ""ikinyoma ceruye"". Inkuru yanditswe n'ikinyamakuru Mirror ivuga ko aba bakinyi babiri ""bai mu rugamba rukomeye"" barwanira kuba kizigenza. Rangnick avuga ko yabwiwe ivy'iyo nkuru yanditswe ariko ko itamuhagaritse umutima ""kuko ndazi ko atari iy'ukuri"". Uyu Mudagi ati: ""Iki ni ikinyoma ceruye - sindigera mvugana n'aba bakinyi ibijanye n'ikibanza ca kizigenza"". ""Ico nta ngorane cigeze kintera. Harry ni we kizigenza wacu kandi azobandanya ari kizigenza wacu"". Maguire yagenywe kuba kizigenza n'uwahoze ari umumenyereza w'uyu murwi Ole Gunnar Solskjaer. haraciye imyaka ibiri, ariko iyo nkuru yanditswe muri ico kinyamakuru ivuga ko igaruka rya Ronaldo w'imyaka 27 muri uyu murwi ritamworohereje. Aciye ku mbuga hwaniro, uyu mukinyi w'inyuma w'Ubwongereza avuga ko iyi nkuru atari yo kandi ko we na bagenziwe ""banama rimwe kandi bafise intumbero imwe"" yo kwitegurira urukino rw'ejo ku wa Mungu na Leeds United. Rangnick yongerako ati: ""Ni ukuri nta mutima usimba kuko ndazi ko ari ikinyoma. Ivyo sinigera navyumviriza kuko ikindaje ishinga ari ugutegura umurwi wanje"". ""Numvise ivyanditswe. Ni vyo, hariho abakinyi batanezerejwe n'ingene akadirisha k'igura n'igurishwa ry'abakinyi ryaheze. Ibi vyararenganye kandi icuka mu murwi ni ciza ugereranije no mu ndwi nkeya ziheze"". ""Ikituraje ishinga ni ugukina neza kandi tukerekana ubumwe ku kibuga. Ico ni co twokwitaho"". Rangnick avuga ko yari aherutse kubwirwa ibijanye n'ubushamirane busanzwe buri hagati ya Manchester United na Leeds kandi ko arindiranye igishika no gukinira kuri Elland Road (ikibuga ca Leeds United) yuzuye. ""Twari dufise imirwi mikeya ihangana bikomeuye mu Budagi. Ariko, umurwi wacu ufise uburambe bukomeye  bwo buhangana n'imrwi mu bihe nk'ibi. ""Uko ndabizi, ni rwo rukino rwa mbere [kuri Manchester United] ikibuga ca Elland Road  cuzuye, haraciye igihe. tuarurindiranye igishika""."	https://www.bbc.com/gahuza/imikino-60445297
entertainment	Lady Gaga n'umufana bituye hasi bavuye hejuru ku butambiro i Las Vegas, batanguza imitwe	"Lady Gaga yaraguye atanguza umutwe amaguru aja hejuru agwa mu barorerezi mu giteramo giheruka mu muji wa Las Vegas. Uwo 'musani' yari yahamagaye umufana wiwe azwi nka Jack ngo aze ku butambiro, aca asimbira mu maboko yiwe - ariko uwo mufana abura intege bose baca batembera hasi. Umwe mu bariko bararorera igiteramo yanditse agira ati ""n'ukuri twari tuzi yuko apfuye"". Ahubwo Gaga yaciye agaruka ku butambiro aririmba indirimbo Million Reasons na Jack amuri impande. Yagize ati ""Birahimbaye. Turakundana cane ku buryo twaguye twese tuva ku butambiro."" ""Twagwanye mu maboko. Turi nka Jack na Rose bo muri Titanic. ""Ndibaza ko tuza gusangira icayi nyuma y'aha."" Abafana bari bagize ubwoba bibaza ko Gaga yababaye kuko asanzwe afise uburwayi buzwi nka fibromyalgia, uburwayi amaranye igihe butuma ababara umubiri wose. Ubwo burwayi bushobora kandi gutuma ababa birengeje, akaruha, inyama z'umubiri zikagumirwa, kwibuka bikamugora kandi akabura itiro. Mu 2013, yahagaritse ibiteramo vy'urukurikirane Born This Way amaze kuvunika ikiyunguyungu. Ariko uwo muririmvyi kugwa kw'ejo kuwa kane ntaco kwamutwaye, ahumuriza abarorerezi hamwe n'abajejwe umutekano bamufashije guhaguruka. Kanda ngaha urabe ingene Lady Gaga n'umufana baguye Yagize ati: ""Vyose ni sawa. Ikintu kimwe kitagenda ni uko dukeneye ingazi kuri ubu butambiro kugira nsubire hejuru."" Uwo 'musani' yanahojeje Jack, yari yarenzwe n'umwosori kubera ivyari bihejeje kuba. Gaga yagize ati: ""Ntugire ingorane, vyose ni sawa. Si ikosa ryawe. Urashobora kunyemerera ikintu? Urashobora kwibabarira ubu nyene kubera ibihejeje gushika?"" Nyuma muri ico giteramo, Gaga yarerekanye yuko ukwo kugwa ata na kimwe kwamutwaye aca akora ikarasisi rikomeye ariko araririmba indirimbo yiwe ikunzwe, Bad Romance."	https://www.bbc.com/gahuza/amakuru-50100308
health	Omicron: Ubwongereza bwisubiyeko bwemerera ingenzi zo muri Afrika kwinjira	"Ubwongereza bwakuye ibihugu 11 vyo muri Afrika ku rutonde rutukura, ibintu vyari bibangamiye cane ingendo hagati y'ivyo bihugu na UK. Abongereza gusa canke abo muri Irlande canke abafise uruhusha rwo kuba mu Bwongereza nibo gusa bari bemerewe kwinjira mu gihugu. Ukwo gukumira kwashizweko mu kwezi guheze kugira hagabanywe ukwiyongera kw'ubwoko Omicron bwa Covid-19. Bamwe mu bavyiyamirije bavuze ko iyo ngingo ari ""mvangura-rukoba"" kuko ibihugu vyo muri Afrika gusa ari vyo vyari kuri urwo rutonde rutukura. Mu ntango ibihugu vyose vyari ivyo mu bumanuko bwa Afrika, birimwo Afrika y'epfo na Botswana aho Omicron yatowe ubwa mbere, ariko na Nigeria yaje kwongerwako mu nyuma. Ivyo bihugu 11 ni: Angola Botswana Eswatini Lesotho Malawi Mozambike Namibia Nigeria Afrika y'epfo Zambia Zimbabwe Guhagarika ingingo yo kubikumira biraja mu ngiro kuwa gatatu itariki 15/12/2021 saa 04:00 GMT (06:00 mu Rwanda no mu Burundi). Mu gukurako iyo ngingo umushikiranganji w'Ubwongereza ajejwe amagara, Sajid Javid, yabwiye inama nshingamateka ati: ""Mu gihe ubu hamaze gutangura kwanduzanya Omicron hagati mu Bwongereza kandi Omicron ikaba imaze gukwira hose mu gihugu, urutonde rutukura nta kamaro rugifise mu kugabanya Omicron yoza ivuye hanze""."	https://www.bbc.com/gahuza/amakuru-59654535
health	Uganda: Udukingirizo imiliyoni 4 tudakwije ibisabwa bagomba ko tuvanwa mu bantu	"Abategetsi ba Uganda bategetse ko udukingirizo duherutse gutangwa incuro zibiri n'ishirahamwe Marie Stopes Uganda rijejwe irondoka rijanye n'amagara meza dukurwa mu bantu. Mw'itangazo ryasohowe na muganga Carole Sekimpi, arongoye Marie Stopes, avuga ati: ""Turazi ko Life Guard ikwije ibisabwa n'amategeko. Ariko, izatanzwe ku ncuro zibiri ziheruka ntizikwije ivyo dusaba"". Arashimangira ariko y'uko iyo ngingo yerekeye iziherutse gutangwa kuri izi ncuro zibiri za nyuma. Ikinyamakuru Daily Monitor kivuga ko utwo dukingirizo tungana n'imiliyoni zine. Ikigo kijejwe imiti muri Uganda (NDA) casohoye urwandiko mu kwezi guheze kivuga ko ibipimo vyerekana ""udutoboro n'ibimenyetso bigaragaza ko utwo dukingirizo dushobora guturika"". Muri urwo rwandiko, Victoria Nambasa, ajejwe kugenzura ko imiti ikwije ibisabwa n'amategeko muri ico kigo yanditse ati: ""Tubahaye indwi zibiri kugira ngo mutwereke ingene muzoba mwazikuye mu bantu n'abakiriya bazoba bazisubije"". Ibiharuro bitangwa n'ubushikiranganji bujejwe amagara y'abantu muri Uganda bivuga ko udukingirizo hafi imiliyoni 800 ari two dukenewe ngo birinde imbanyi batipfuza, SIDA n'indwara ziciye mu mibonano mpuzabitsina."	https://www.bbc.com/gahuza/50476444
religion	DR Congo: Ekleziya Gatorika isaba abapatiri bavyaye kuva mu mabanga	"Urwandiko rw'Inama y'Abepiskopi ba Repubulika y'Intwaro Rusangi ya Congo, CENCO, rwanyereye rugashika mu minwe y'ibinyamakuru rusaba abapatiri bo muri Congo bavyaye abana gutanga imihoho mu mabanga yabo y'ubusaserdoti, nk'uko vyandikwa n'ikinyamakuru RFI. Inama y'abepiskopi CENCO, itegeka ko kizira y'uko abapatiri barangura amabanga y'abubatse. Urwo rwandiko rusohotse mu gihe Papa Francis yimirije kugendera Repubulika y'Intwaro Rusangi ya Congo muri Mukakaro (7) uyu mwaka. Muri uru rwandiko rw'impapuro 19 rwiswe ""A l'école de Jésus-Christ. Pour une vie sacerdotale authentique"" (ni ukuvuga: Kw'ishure rya Yezu/Yesu Kristu/Kristo. Ubuzima nyabwo bw'ukwihebera Imana), abasenyeri bavuga ko ubuzima bw'igipatiri budashobora kubangikanwa n'ubuzima bw'ukuba serugo. CENCO isaba uwihebeye Imana uwo ari we wese afise umwana ""gusaba uruhusha Papa rwo kuva muri ayo mabanga"", nk'uko bisubirwamwo na RFI. Uru rwandiko ruvuga ko mu gihe hogira abihebeye Imana bovyanka, musenyeri ashobora kwitura Vaticano kugira ngo ifate ibihano vyo ku rwego rwa nyuma, ibi bigasigura kwirukanwa burundi muri Ekleziya. Hari igice kimwe muri uru rwandiko rwa CENCO kivuga ibijanye n'abana b'aba bapatiri hamwe na ba nyina babo. Inama nkuru y'Abepiskopi ivuga ko ishaka ""gushira ibintu ahabona"" ku bijanye n'ingene ibintu bimeze kuri bo, ikibutsa ko muri rusangi usanga ""banenwa mu kibano"". Ico gice kigira kiti: ""Ni ngombwa kuri twebwe ko twemeza ko abo bantu bariho kandi ko bababarira ku mutima"".i: ""Ni ngombwa kuri twebwe ko twemeza ko abo bantu bariho kandi ko bababarira ku mutima"". Ikibazo c'abihebeye Imana bavyara abana muri Ekleziya Gatorika ni ikibazo giteje impari no mu bindi bihugu vy'akarere no kw'isi. Mu mpera z'umwaka uheze uwari Musenyeri mukuru wa Paris, Musenyeri Michel Aupetit, yasavye imbabazi aca atanga n'imihoho mu mabanga yiwe kubera ""umubano udasanzwe n'umugore"". Ico gihe kandi, Patiri Wenceslas Munyeshyaka w'umunyarwanda, yahagaritswe ku kuba padiri wa paruwasi ya Brionne mu Bufaransa inyuma y'uko bimenyekanye ko yemeye mu nzego z'ubutegetsi ko ari se w'umuhungu yavutse mu kw'indwi 2010."	https://www.bbc.com/gahuza/amakuru-61022033
health	Menya umushakashatsi Mireille Kamariza, yatoye DMN-Tre.	"Mireille Kamariza ni umushakashatsi muri kaminuza ya Harvard muri Leta Zunze Ubumwe za Amerika, yatoye ubuhinga bworoshe kandi bunyaruka mu gupima ingwara y'igituntu. Yanonosoye ubumenyi mu bijanye n'ibinyabuzima ku rwego rwa doctorat muri kaminuza ya Standford. Akwirikirana cane cane ingwara zandukira, zirimwo malariya, igituntu, na SIDA. Muri kino gihe yongeyeko na coronavirus. Impamvu, Mireille Kamariza yabonye ko ari ingwara muri kazoza nayo nyene izoba ibangamiye ibihugu bikene gusumba ibindi. Yamenyekanye cane kuva mu mwaka wa 2018 aho amariye gutora uburyo bwo gupima igituntu akoresheje umwanya muto n'ibikoresho biciririkiye, bufatiye kw'irangi rya DMN-Tre. Bwabaye ubwa mbere, haboneka uburyo bwo gupima igituntu mu minota itarenga 15, hifashishijwe irangi uyu mushakashatsi yakoreye muri 'laboratoire' ya kaminuza ya Standaford muri Leta zunze Ubumwe za Amerika, mu 2018. Aho ni mu gihe uwukekwa ko akirwaye yahora arindirira indwi zitatu mu kuronka inyishu y'ibipimo vyo kwa muganga. Uburyo Doctor Mireille Kamariza yatoye bwo gusuzuma ingwara y'igituntu -DMN-Tre (4-N,N-Dimethylamino-1,8-naphthalimide conjugate of trehalose), buhagaze ku guha ibara ridasanzwe imigera itera iyo ingwara y'igituntu (Mycobacterium tuberculosis), rituma yigaragaza bitagoranye muri rugagamisha (Microscope). Ni uburyo bushobora gutanga inyishu mu minota igera kuri icumi n'itanu, kandi iryo rangi rishobora kubikwa  ku  rugero rusanzwe rw'ubushuhe. Uburyo busanzwe bukoreshwa bwo kuvura igituntu, busaba kubanza gutegura igikororwa umurwayi aba yatanze, mu ntambwe zigera kuri 11, kikamara iminsi 21 muri 'laboratoire' kugirango bashobore gusuzuma ko hari imigera y'igituntu (Mycobacterium tuberculosis) yoba irimwo. Ubu buryo bwa Mireille Kamariza, burorosha kumenya nimba igituntu kigaragaye ku murwayi ari ikigatu (kitumva imiti isanzwe), canke gisanzwe. Ikindi kandi ngo bushobora gufasha kumenya nimba umurwayi ari ku miti iriko iramufasha, ko acandukiza canke atacandukiza. Ibi kandi ngo ntivyari vyoroshe gusuzuma hakoreshejwe uburyo bwari buhasanzwe bwo gupima iyo ngwara, nk'uko abashakashatsi bashigikiye ikoreshwa rya DMN-Tre babivuga. Ku bijanye n'igihe yibaza ubu buryo bworoshe bwo gupima igituntu buzoshikirira ibihugu bibukeneye nk'Uburundi, Dr Mireille Kamariza nta gihe atanga, ariko ngo ariko akora uko ashoboye n'ubwo ubu amaso yose yahindukiriye ikiza ca coronavirus. Uyu mushashatsi yimukiye muri Leta zunze Ubumwe za Amerika akiri umwana muto, ntiyibagiye ibibazo yabonye mu Burundi, igihugu ciwe c'amavuko. Avuga ko igituntu catwaye abantu yari azi, harimwo n'incuti, kandi ari ingwara ishobora kuvugwa igakira. Igituntu n'ingwara yandukira cane n'ubwo ishobora kwirindwa canke gukira iyo ivuwe. Ishirahamwe rijejwe amagara y'abantu kw'isi rimenyesha ko iyo ngwara ifata abantu bagera ku miriyoni icumi buri mwaka, muri abo igahitana umuriyoni n'igice. Aho ni mu gihe abagera ku ca kane ( 25%) c'abatuye isi baba bahuye n'uwo mugera, ariko 5-15% akaba aribo bawugaragaza nk'ingwara. Dr Mireille Kamariza avuga ko ubushakashatsi bwiwe yabuhebeye ingwara zifata cane cane abo mu bihugu bikene, izo ahandi basigaye bita 'ingwara za kahise'. Uretse ingwara y'igituntu, yitaho n'ubushakashatsi ku ngwara za Malariya na SIDA. Hejuru y'izi ngwara, yamaze kwongera mu bushakashatsi bwiwe, ingwara ya Covid-19. Agira ati: ""Mu gihe bigaragara ko ibihugu bitunze biriko biratera intambwe mu kurwanya ikiza ca coronavirus mu gukwiragiza incanco mu banyagihugu bavyo, muri Afirika n'ibindi bihugu bikenye biraboneka ko bitazokworoha kuronka uburyo bwo kuyirwanya. ""Nta nkeka ko muri kazoza na Coronavirus izosigara ari ikibazo muri ivyo bihugu cane cane."" Intego ya Dr Mireille Kamariza, ni ukuronkera inyishu ibibazo birangwa mu gice c'abatuye isi kititaweho n'abandi bashakashatsi bakomakomeye. Ngo kuva akiri muto, yamye afise umwete n'ubwira vyo kubaza ibibazo no kubironderera inyishu, n'ubwo kuri bimwe bamubwira ko atazihari. Agira ati: ""Naraba hejuru, nabona inyenyeri nkabaza abavyeyi igituma zitonze ukwo, bati nta nyishu zihari, nanje nti kabuki… reka tuzirondere?"" Inyuma yo gutora irangi rya DMN-Tre rifasha gupima igituntu bitagoranye, Dr Kamariza yashinze ishirahamwe 'Olilux Biosciences Inc', yifatanije na Dr Carolyn Bertozzi yamubereye nk'umuhetsi (mentor) muri ubu bushakashatsi muri kaminuza ya Stanford. Intumbero ya Olilux Biosciences Inc, n'ukumenyekanisha ubu buryo bushasha bwo gupima igituntu hakoreshejwe irangi rya DMN-Tre, aba bahinga babona buzimbutse, bunyaruka, bushobora gukoreshwa aho ariho hose kw'isi no mu bice vya kure y'imiji n'ibisagara, bifise uburyo buciririkiye cane. Ikoreshwa ry'ubu buryo ngo rishobora kugabanya cane impfu ziturutse ku ngwara y'igituntu, ifatwa nk'iya mbere kw'isi ihitana abantu benshi mu ngwara zandukira, kuko bufasha abaganga gushoka bafata ingingo yo gushira umurwayi ku miti ubwo nyene mu gihe basanze yaranduye. Uyu mushakashatsi amaze gukorana n'umugambi ushigikiwe n'umurwizatunga Bill Gates mukurwanya iyo ngwara y'igituntu. Ku ntambwe amaze kugerako, avuga ko yatewe intege n'abavyeyi, abigisha, incuti n'abagenzi bamubonamwo impano idasanzwe y'umwete n'ubwenge bwo kurondera inyishu z'ibibazo. Ariko rero intambamyi ngo ntizibuze, ahanini akavuga ko zishingiye k'uko abantu bamufata, iyo babonye ivyo akora n'uwo ari. Gufata ko umuntu hari ivyo atoshobora kubera ico ari, ngo bituma benshi bataniyemera, ngo bashobore gukwirikira indoto zabo. Ni ibintu avuga ko atahura kuko nawe yabishiciyemwo, ariko agasaba abakiri bato kudateshwa intege n'ivyo abandi babibazako. Ati: ""Kenshi iyo bantumiye kuvuga ijambo, baba biteze umugabo akuze w'umuzungu"". Ku bwiwe ngo igikenewe n'umwete wo gukora ubushakashatsi, ntibisaba igitsina, ibara ry'uruhu canke ibindi vyose biranga abantu mu butandukane bwabo. Icifuzo ca Mireille Kamariza ngo ni ukubona abakiri bato bari inyuma yiwe baronka uburyo bwo kwiga bagashika kure. Ikimuraje ishinga ni ukubona abana b'Abarundi  bifuza kunonosora ubushakashatsi batabishobora kiretse barinze kuja mu mahanga."	https://www.bbc.com/gahuza/amakuru-58117364
business	Russia Vs US: aba 'hackers' bakoze ikindi gitero c'imigera ku nyabwonko z'abagiraneza - Microsoft	"Ikompanyi ihingura inyabwonko Microsoft, ivuga ko habaye ikindi gico c'ibitero vy'abasuma bo ku nyabwonko (hackers) b'abarusiya bakoresha imigera ku nyabwonko z'amashirahamwe yegamiye reta n'amashirahamwe aharanira agateka ka zina muntu mu bihugu 24, cane cane muri Reta zunze Ubumwe za amerika. Microsoft ivuga ko amakonte muravyo (email accounts) ashika 3000 mu mashirahamwe atandukanye arenga 150 ari yo yatewe muri ino ndwi turimwo. Microsoft yagiriza abakoze vya bitero vyo mu mwaka uheze kuri kompanyi SolarWinds, aho urwego rw'Uburusiya (SVR) rujejwe igendereza rwagirijwe, ko ari rwo rwabikoze. Uburusiya burahakana ibi bitero vyompi. Kremlin (ibiro vy'umukuru w'igihugu w'Uburusiya) ivuga ko itazi ivy'ibi bitero bishasha, igasaba iyi kompanyi ya Amerika gutanga izindi nsiguro, harimwo ingene yagiriza Uburusiya. Mu nkuru yacishije ku rubuga ngurukanabumenyi ku wa kane, Microsoft yavuze ko ibi bitero bishasha vyakozwe ku nzego za reta zijejwe imigenderanire n'amakungu mu gikorwa co ""kwegeranya c'igendereza"". Ivuga ko n'imiburiburi ica kane c'amashirahamwe yatewe afise uruhara mu bijanye n'ibikorwa mpuzamakungu vy'iterambere, ubutabazi hamwe n'agateka ka zina muntu. Mu gihe hafi yose ari muri Amerika, aya mashirahamwe yatewe ni ayo mu bihugu n'imiburiburi 24. Nk'uko Microsoft ibivuga, Nobelium, umurwi ukomoka mu Burusiya, niwo wakoze ibitero vyo muri ino ndwi mu kwinjira muri konte ya email ikoreshwa n'ishirahamwe rya reta ya Amerika rijejwe ugufashanya, USAID. Abo ba hackers baciye barungika ubutumwa muravyo (emails) busa nk'uko umengo ni ubw'ukuri, ariko bukaba bufise link/lien, uyifyonzeko ica yinjiza umugera mubi wiba amakuru yose ari mu nyabwonko yawe, ukongera ugaca utera imigera mu zindi nyabwonko zose ziri ku murongo umwe na rwawe (network/réseau). Umuvugizi w'urwego rwa Amerika rujejwe gukingira umutekano w'inyabwonko (Cybersecurity and Infrastructure Security Agency, Cisa) yabwiye ikinyamakuru CBS News  ko abategetsi bari bamenye iki gitero kandi ko bariko baragerageza ""gutahura neza ingaruka zaco no gufasha abo bose bashobora kuba baratewe"". Microsoft ivuga ko imigera y'ivyo bitero vyose ku bakiriya bayo yazibiwe mu buryo bwikora (Automatiquement). Ntibiramenyekana neza igitigiri c'izoba zarashoboye kwinjirwa n'iyo migera. Mu mwaka uheze, aba hackers barakoresheje ikompanyi ya Amerika, SolarWinds' Orion, bavogera ibisata vya reta ya Amerika, amakompanyi ategamiye reta hafi 100 hamwe n'amashirahamwe makeya y'Ubwongereza. Vyagiye kurangira abakiriya hafi 18.000 binjije iyi logiciel y'umugera. Amerika n'Ubwongereza bwagirije ikigo SVR ko ari co cari cakoze iki gitero. Kirahakana ivyo cagirizwa."	https://www.bbc.com/gahuza/amakuru-57291559
business	Africa-Ukraine: Ingaruka z'intambara ziguma zigaragaza uko bukeye uko bwije	"Gaz (umwuka)  yo gutekesha (Liquified Petroleum  Gas, LPG)  yaduze igiciro muri Kenya  gushika kuri 11 kw'ijana mu ndwi imwe gusa, mu gihe intambara Uburusiya bwateye muri Ukraine iriko iragira ingaruka ku biciro v'ibitoro kw'isi. Ubu igiciro ca gaz yo gutekesha muri Kenya kimaze kuduga gushika kuri 50 kw'ijana mu kiringo c'umwaka, ubu kikaba congeye umuzigo ku banyagihugu bari bahanzwe  n'uburyo bwagabanutse kubera ingaruka z'ikiza ca Covid. Ubu igiciro co kwuzuza icupa rya gaz ry'ibiro 13 ciyongeyeko 11 kw'ijana muri iyi ndwi n'ukuvuga ko bica bisaba amafaranga angana n'ama dorari ($) 29.30 (hafi 60.000 mu marundi canke 30.000 mu manyarwanda) rivuye ku ma dorari 26.26 ku ndwi iheze. Ubu icupa ry'ibiro 6 ryuzuzwa kuri $13.68 kare ryari kuri $12.43. Ni  ikimenyetso ko ibihe biri imbere bitagiye kworoha ku bantu b'uburyo bubayabaye basanzwe bari bahanzwe n'ibiciro vy'ivyo kurya vyaduze cane. Bitandukanye n'ibindi bikomoka ku bitoro  nka essence, amazutu na kerosene, muri Kenya ibiciro vya gaz yo gutekesha ntibishingwa na reta, bisigura ko abaguzi baca bahura n'ingaruka uko ibiciro bihindutse kw'isoko mpuzamakungu. Kuri uyu wa mbere igiciro c'ibitoro bitayunguruye caduze gushika ku $140 ku kagunguru (barril)  kw'isoko mpuzamakungu. Ibihugu vyinshi vya Afrika biramaze kuduza ibiciro vy'ibitoro. Mu Rwanda havugwa kuduga kw'igiciro c'ibitoro... No mu Rwanda kuva kuri uyu wa mungu hari ibiciro bishasha vy'ibitoro. Mazutu yavuye kuri 1.140Frw ija kuri 1.201Frw, essence iva kuri 1.225Frw ija kuri 1.256Frw. Itangazo ry'ubuyobozi bubijejwe rivuga ko n'aho ryirinze kuduza igiciro uko vyategerezwa kugenda kugirango ibiciro  muri rusangi ntibice biduga cane ngo vyonone umurindi wo kwivyukiranya ingaruka z'ikiza ca Covid. Ariko abaraba ibintu n'ibindi bavuga ko  ibintu bishobora kwunyuka hamwe ihererekanywa ry'ivyo bitoro ryohungabana. Rolake  Akingube-Filani wo muri  Africa Energy Chamber avuga ati: ""Amaherezo ingaruka zizova i Buraya zishike muri Afrika  aho ibiciro bishobora kuduga kurusha aho bigeze ubu."" Yongerako ati: ""Dukeneye kurondera uburyo bwo kwikwiza ku bitoro muri Afrika. Aho niho dushobora kwihagararako habaye ihungrana nk'iryo muri kazoza."""	https://www.bbc.com/gahuza/60647319
religion	Mu mafoto: Umusi mukuru wa Christmas hirya no hino kw'isi	Abantu hirya no hino kw'isi bariko barahimbaza kimwe mu biringo vyeranda ku kirangamisi c'abakristu. Ariko inkuka z'imisa n'imisi mikuru vy'uyu mwaka vyitabwe n'abantu bake cane kubera ikiza ca coronavirus. Ukutegerana no kwambara agapfukamunwa ni vyo bintu bishasha bitegerezwa kwubahirizwa. All pictures copyright	https://www.bbc.com/gahuza/amakuru-55446365
business	USA: Ibiciro vy’igitoro vyakorotse ku buryo butari bwaboneke mu mateka yaho	"Igiciro c'ibitoro muri Leta Zunze Ubumwe za Amerika cakorotse cane ku buryo butari bwaboneke mu mateka y'ico gihugu. Ivyo bituma abahingura ico gitoro biba ngombwa ko babanza kuriha abakirangura kugira ngo bakibakureko, ku gutinya ko mu kwa gatanu bashobora kubura n'aho bagishira. Abagura igitoro baragabanutse rwose mu gihe ingingo zo kuguma  murugo ahatandukanye kw'isi yose zatumye abantu baguma biyugaranye. Vyatumye amahinguriro y'igitoro akodesha amatanki kugira ngo bashobore kubika ibitoro vy'umurengera, ibiciro mu gihugu cose bikoroka. Igiciro c'akagunguru muri West Texas Intermediate (WTI), ishingiro ry'igitoro ca Amerika, caramanutse kija musi y'amadorari 37.63 ku kagunguru. Stewart Glickman, umushakashatsi wo mu kigo ca Amerika Center for Financial Research and Analysis (CEFRA) kijejwe kwihweza ibijanye n'amafaranga avuga ati: ""Ibiriko biraba birarengeye ubwenge. Igabanuka ry'abakiriya ryararengeye ivyo abantu bashobora kuba bari biteze"". Avuga ko mu gihe izi ngingo za Guma murugo zobandanya uko ziri bishobora gutuma ibiciro vy'igitoro no mu kwa gatandatu bibandanya bikoroka. Ati: ""Ni ukuri nta cizere mfise ko ibintu bishobora kworoha ku makompanyi adandaza igitoro canke ku biciro vyaco"". Igisata c'igitoro kiri mu ngorane z'uko abagishaka bagabanutse kubera coronavirus hamwe n'ukutumvikana hagati y'ibihugu bisanzwe bicimbura. Mu ntango za kuno kwezi, ishirahamwe OPEP/ OPEC rihuza ibihugu vyimbura igitoro hamwe n'ibihugu bicuditse vyarahavuye birashika ku masezerano yo kugabanya urugero rw'igitoro cimburwa gushika hafi 10%. Muri ayo masezerano bumvikanye ko urugero rw'igitoro cimburwa rugabanywa ku buryo butari bwigere bubaho. Hagati aho, abahinga babona ko iryo gabanywa ata kintu kinini rizohindura. Stephen Innes ajejwe ubudandaji mu kigo Axicorp avuga ati: ""Ntivyafashe umwanya muremure kugira ngo abadandaza igitoro babone ko amasezerano yashitsweko na OPEP/ OPEC - uravye ingene ameze ubu - atazoshobora gutuma  isoko y'igitoro isubira ku murongo"". Ku bashoferi ba Amerika, ikoroka ry'ibiciro vy'igitoro - vyamanutse hafi ku bice 2/3  kuva mu ntango z'uyu mwaka - ryaragize ingaruka ku giciro co kw'ipompo, n'aho ejo ku wa mbere  bitakorotse uko vyari vyitezwe. Glickman ati: ""Ikiriho ni uko, n'aho woba ukeneye kuja mw'ibarabara kubera imvo iyi canke iriya, ukenera igitoro gike cane gusumba uko vyari bimeze mu mezi ane aheze"". ""Ingorane nyamukuru kuri benshi muri twebwe ni uko n'aho wocuzuza, uzoja he?"". Perezida Donald Trump wa Amerika avuga ko leta ishobora kugura igitoro gihingurwa muri ico gihugu. Ariko amakenga ahari ni uko ububiko bwaco bushobora kurengerwa, mu gihe ububiko bw'ikompanyi Cushing, ikompanyi nkuru itanga igitoro muri Amerika, bwarengewe gushika ku bice 50% kuva mu kwa gatatu, nk'uko bivugwa n'ibanki ANZ."	https://www.bbc.com/gahuza/amakuru-52365038
religion	Sudan y'Epfo:''Sinshaka abapatiri b'ibijuju''	"Umu Karidinari ari mu kiruhuko c'izabukuru muri Ekleziya Katorika yaneguye ubushobozi bwa bamwe mu ndongozi za Ekleziya muri Sudan y'Epfo. Kardinari   Gabriel Zubeir Wako yahoze ari musenyeri mukuru wa Khartoum yavuze ati: ''Sinshaka abapatiri b'ibijuju mw'isengero'', aho hari mu rugendo yagize mu gisagara ca Wau kiri mu buraruko bushira uburengero. Yavuze kuri uyu wa mungu ati: ''Mu minsi maze ngaha i Wau, hariho abapatiri twabonanye ndumva ko benshi batazi indinganizo n'inyigisho zo mw'isengero,  bigisha ibintu bidafashe. Bakeneye gusumvya aho bageza ubu "". Uwo mu karidinari azokwiza imyaka 80 y'amavuko mu kwezi kuza, , arubashwe kandi arazwi cane mu kuba yarashigikiye amashure. Yaratewe iteka na reta ya Sudan y'Epfo mu 2016 kubera uruhara rwiwe mu gushigikira indero y'abana bangana na miriyoni zibiri bari barateshejwe izabo n'intanbara muri Sudan y'Epfo. Yaranarungitse abapitiri kubandanya ivyigwa i Roma no muri Kenya , kugira bace impamyabushobozi za masters na doctorat. Mu bo yarungitse kubandanya ivyigwa harimwo uwamusubuiriye Musenyeri Mukuru Dr Michael Didi, ubu arongoye diyosezi ya Khartoum , n'uwurongoye diyosezi nkuru ya Juba, Dr Stephen Ameyu."	https://www.bbc.com/gahuza/55799287
health	Coronavirus: Impari ku muti kama wa Madagascar	"Madagascar ivuga ko yatoye umuti uvura coronavirus ariko OMS yoyo ivuga ko gushika kuri ubu ""ata cemezo na kimwe"" cerekana ko uwo muti ushobora ""gukinga canke kuvura"" coronavirus. Ku wa mbere 20/04, umukuru w'ico gihugu Andry Rajoelina yaratangaje umuti avuga ko ushobora gukinga ukanavura umugera coronavirus. We nyene ubwiwe yaranyoye uwo muti ukozwe mu biti kama anatangaza ko uwo muti mu minsi uzoboneka mu gihugu cose kugira ngo uvure coronavirus. N'aho yawutangaje ku mugaragaro, umuryango ujejwe amagara y'abantu kw'isi, OMS/WHO uvuga ko ata bushakashatsi bwakozwe n'abahinga kugira ngo bemeze nimba koko uwo muti wa Madagascar uvugwa ko uvura Covid-19 ukora vy'ukuri. Eka n'ikigo c'igihugu kijejwe ubuvuzi (ANAMEM) kirafise amakenga kuri uwo muti wakozwe n'ikigo c'igihugu kijejwe ubushakashatsi (IMRA). Ikigo NAMEM kivuga ko uwo muti - Covid-Organics - ushobora kuzogira ingaruka mbi ku magara y'abazowihereza kuko ata ""bushakashatsi bwakozwe kugira ngo bwemeze uwo muti"". Uyo muti kama Covid-Organics uhabwa ku buntu abantu ba ntahonikora. Uyo muti ukozwe mu giterwa citwa artémisia - igiterwa gihingurwamwo umuti uvura malaria - hamwe n'ibindi biterwa vyo muri Madagascar. Ugurishwa mu macupa nk'icayi (tisane) inyuma y'aho bawugeragereje ku bantu badashika 20 mu kiringo c'indwi zitatu, nk'uko umukuru w'ibiro vya Perezida, Lova Hasinirina Ranoromaro, yabibwiye BBC. Igihe Covid-Organics  itangazwa ku wa mbere, Perezida Rajoelina yavuze ati; ""Uwo muti warageragejwe - hari babiri bari barwaye barawiherezaubu barakize"". ""Uwo muti wo kunywa nk'icayi uvura mu kiringo c'iminsi indwi gusa"". Andry Rajoelina yasavye abanyagihugu ko bonywa uwo muti mu ntumbero yo kwikingira. Ari imbere y'abaserukira ibihugu vyabo muri ico gihugu n'abandi banyecubahiro yavuze ati: ""Abanyeshure bategerezwa kuwihereza….buke buke umunsi wose"". Aciye kuri Twitter, Bwana Rajoelina avuga ko yanaronse ubutumwa bwo kumukeza buvuye kwa mugenziwe wa Republika y'Intwaro Rusangi ya Congo, Félix Tshisekedi ""kuri uwo muti kama Covid-Organics"". Dr Charles Andrianjara arongoye ikigo IMRA, avugako Covid-Organics yokoreshwa mu buryo bwo kwikingira. Hagati aho, agumana amakenga kw'ikoreshwa ry'uwo muti mu kuvura iyo ndwara, akavuga ariko ko ubushakashatsi bw'ikiganga bwerekana ko ""uwo muti usa n'uwushobora gukiza iyo ndwara"", nk'uko bivugwa n'itororokanirizo ry'amakuru AFP risubiramwo amajambo yiwe. Iryo zinga ryo mw'ibahari Indiano rimaze kumenyesha ko abashika 121 ari bo bamaze kwandura coronavirus, ariko ko ata n'umwe irahitana. Inyuma y'itanguzwa ry'ikoreshwa rya Covid-Organics, OMS yasohoye itangazo aho ivuga ko gushika kuri ino saha ""ata cemezo na kimwe"" cerekana ko uwo muti wakorewe muri Madagascar ushobora ""gukinga canke gukiza"" coronavirus. Uyo muryango urahagarara cane ku majambo yashikirijwe n'umukuru wawo, Tedros Adhanom Ghebreyesus, aho avuga ko ""ata nzira ya hafi"" iriho mu ntambara na coronavirus. Yongera ko y'uko hari ibikorwa vy'igerageza biriko biraka kw'isi mu ntumbero yo kurondera umuti nyawo. Umupfasoni Ranoromaro umukuru w'ibiro vya perezida wa Madagascar, avuga ko umukuru w'igihugu Rajoelina yari azi neza ko OMS itegerezwa kwubahiriza amategeko ayigenga, ariko y'uko ico gihugu catangaje uwo muti mu bwigenge bwaco. Ati: ""Ni igikorwaciwe co kwitaho abanyagihugu ba Madagascar"". Umwigisha wa kaminuza, Brian Klaas, akaba n'umuhinga ku bibazo vya Madagascar ku kigo ca  kaminuza ca Londres, abona ko ibivugwa na Bwana Rajoelina bishobora guteza ingorane ku banyagihugu hakubazanira urukiza. Yabwiye ikiganiro Newsday ca BBC ati: ""Ni ingorane kubera ibituma bibiri - ica mbere ni uko abantu bazonywa Covid-Organics mu gihe bidakenewe"". ""Ubwa kabiri ivyo bizotuma abantu bibaza ko bakomeye, bikazobatuma bijajara bakitwara uko batategerezwa, ivyo navyo bikazobashira mu ngorane nini cane, eka banazitere na bagenzi babo"". Avuga ko mu gihe iyo ndwara yokwiragira cane mu gihugu, abantu bashobora ""gutikira"" kubera ubuvuzi muri ico gihugu atako bwifashe, nayo igihugu kikaba gifise za mashini zifasha abarwayeguhema zitandatu gusa, ku bantu bangana n'imiliyoni 27. Mu kwa gatatu, ikigo c'igihugu citaho amagara y'abantu gifise icicaro muri Leta Zunze Ubumwe za Amerika, caragabishije kw'ikoreshwa ry'ivyo abantu bibaza ko ari imiti ivura coronavirus, cane cane ikozwe mu biti kama- aho cavuze ko inzira nyayo yo kwirinda kurwara ari ukwirinda kwandura uwo mugera."	https://www.bbc.com/gahuza/amakuru-52394153
religion	Imvo n'Imvano ku musi mukuru wa Noheli abakristu kw'isi bibuka ivuka ry'umwana Yezu/Yesu	Ndabaramukije nongera ndabaha n'ikaze mu kiganiro c'Imvo n'Imvano co kuri uyu wa gatandatu igenekerezo rya 25 ukwezi kwa 12 mu 2021. Imvo n'Imvano y'uyu musi yerekeye umusi mukuru wa Noheli, aho abakristu hirya no hino kw'isi bibuka ivuka ry'umwana Yezu/Yesu. Buri mwaka, abemera Kristu imiliyoni n'imiliyoni hirya no hino kw'isi barahimbaza umusi mukuru wa Noheli. Noheli y'uyu mwaka, ibaye mu gihe ikiza Covid kibandanya kuvugwa mu bihugu bitandukanye kw'isi no mu gihe haherutse kugaragara ubundi bwoko bita Omicron bwandukira ku buryo bwihuta. Muri kino kiganiro, twahisemo guha umwanya abakunzi b'Imvo n'Imvano bifuje kutubwira uko bariko barahimbaza umusi mukuru wa Noheli, ari na ko tugenda tubashikiriza uturirimbo dutandukanye two guhimbaza uyu musi. None Noheli yiteguriwe gute muri iyi misi ikiza coronavirus cakwiragiye kw'isi? Ababa mu karere k'ibiyaga binini n'abari mu bindi bihugu eka mbere n'abari mu makambi y'impunzi bariko bayihimbaza gute? Inyishu ni muri kino kiganiro. Mugiye kuba hamwe na Cyriaque Muhawenayo, muri studios za BBC i Nairobi.	https://www.bbc.com/gahuza/amakuru-59788516
religion	Nigeria: Umupasitori atangisha 700$ kugira yereke abantu 'irembo ribashikana mw’ijuru’	"Umuvugabutumwa muri Nigeria ari mu yabira inyuma yo kubwira abantu ko azi irembo ribashikana mw'ijuru riri mu bumanuko bushira uburengero bw'ico gihugu, ariko ko kugira aribereke bategerezwa gutanga amafaranga. Pasitori Ade Abraham yarezwe mu gipolisi n'umwe mu banywanyi biwe avuga ko uyo mu pasitori yamutangishije 310.000 y'amanaira (amafaranga yo muri Nigeria), angana n'amadorari y'abanyamerika 750, kugira ngo bashobore kubona iryo rembo avuga ko riri mu gisagara ca Araromi-Ugbeshi, mu ntara ya Ekiti. Uyu muvugabutumwa yemereye BBC ko koko yabwiye abantu ivy'iryo rembo, akavuga ko ari ""Imana akorera"" yarimweretse mu ntumbero yo kuraba aho abanyashengero biwe bageza mu kwemera kwabo, ariko akavuga ko ata muntu n'umwe aramuha amafaranga. Ishirahamwe ry'Abakristu muri Nigeria ryasohoye itangazo ryikurako uyo mupasitori Ade Abraham, igipolisi co mu ntara ya Ekiti naco kikaba cegeranije inzandiko z'abanywanyi b'ishengero ryiwe, kikaba catanguye amatohoza. Ishengero rya Pasitori Ade Abraham ryahora rifise icicaro mu ntara ya Kogi, mu nyuma ryimukira mu ntara ya Kaduna, imbere y'uko ryimukira amaja mu bumanuko n'abanywanyi baryo, mw'ikambi yubatse mu ntara ya Ekiti. Uyu munyashengero yamureze ku gipolisi yaciye yisubirira muhira iwe i Kaduna kuva ico gihe, ariko umugore wiwe yaranse kumukurikira, akavuga ko ""igihe c'umunezero"" cari kigiye gushika vuba. Ariko uyu mugabo n'umugore badashaka ko amazina yabo amenyekana babwiye BBC ko babandanya bavugana kuri terefone umusi ku musi. Pasitori Ade, azwi kandi kw'izina rya Noah Abraham (Nowa Aburahamu), aherutse kwerekanwa mw'ireresi yazungurutse cane, aho yariko asaba abasenga Imana gutera akamo incuti zabo ziri mu mahanga gutanga intererano y'amafaranga mu rusengero rwiwe."	https://www.bbc.com/gahuza/amakuru-61344212
business	Africa yahomvye miriyoni z'ama dorari kubera ihagarara rya Facebook, Instagram na Whatsapp	"Abifashisha  imbuga hwaniro muri Afrika kugira bagurishe ibicuruzwa bitandukanye bariko baraharura igihombo baraye bagize mu masaha atandatatu Facebook, Instagram na Whatsapp vyamaze bidakora. Ikigo kigenzura ingene internet ikora Netblocks kigereranya ko iryo hagarara rishobora kuba ryateye ubutunzi bwa Africa yo munsi y'ubugararwa (ubutayu)  bwa Sahara igihombo ca miriyoni 19,8 z'ama dorari (miriyaridi hafi 40 mu mafaranga y'Uburundi). Abahinga bavuga ko ibigo vyari vyarateye imbere cane  muri urwo rudandazwa rwo kuri internet na cane cane muri ibi bihe vya Covid arivyo vyakozweko cane n'ico gihombo. Kuri bamwe bamwe iryo hagarara ryashitse mu masaha arijo haba hageze ko bagurisha cane. Kafui Adza  atwara kompanyi ya Akosombobar, inzu y'uburiro igurisha ivyo kurya kuri internet no ku bahishikiye hagati mu gisagara ca Accra AirportCity, irabana n'ikibuga mpuzamakungu c'indege ca Kotoka. Avuga ko izo mbuga hwaniro zabaye mu masaha yo kurya ivyo ku murango. Kafui avuga ati: ""Nico cari igihe cacu ciza kuko 80% y'ivyo tugurisha ni ku  bakiriya baciye kuri internet. Abakiriya bake bashoboye kuza n'imiduga muri ico gihe c'urutavanako mu mabarabara nibo bonyene bashitse ku buriro. Igihe izo mbuga zahagarara , abakozi banje baciye babona ko tutariko turaronka abadusaba kubarungikira ivyo kurya uko twahora. Benshi baca barungika ubutumwa busanzwe bwa telefone, ariko ingorane ni uko udaheza ngo urungike igoto y'ivyo kurya ushaka"". Kafui yabwiye BBC ko akoresha amadorari hafi 3.200  (miriyoni zirenga 6 mu mafaranga y'Uburundi) ku mwaka kugira amenyekanishe ivyo akora kuri Facebook na Instagram. Ahandi nko muri Afrika y'ubuseruko, , Richard Gikonyo  afise Rickys Home Interiors. N'urudandazwa rushingiye i Nairobi, umurwa mukuru wa Kenya, rukoresha internet  mu gushira abakiriya ibikoresho bitandukanye vyo mu mazu mu gihugu cose. Ihagarara ry'imbuga hwaniro ryabaye mu gihe ku munsi usanzwe ariho akazi kaba gashushe. Gikonyo avuga ati: ""Buno nyene naciye mbona ko habaye ikibazo kuko nama ndi ku murongo. Hagati y'isaha cumi z'umuhingamo n'isaha imwe y'ijoro, niho turonka abantu benshi ku mirongo yacu, kuko abantu baba bari mu rutavanako rwo mu mabarabara baca baja ku mbuga hwaniro bagatangura kugura ibintu"". Yagiye kumenya ko vyahagaze atanguye kuronka ama terefone menshi y'abakiriya bidoga bamuhamagara  bavuga ko abakozi biwe batariko barishura ubutumwa bwabo. Avuga ati: ""Tugereranya ko hari abakiriya 50 tutatunganirije, none uyu munsi (ku wakabiri), imirimo iri hasi cane"". Karen Wambugu, umuhinga mu kugurisha kuri internet avuga ati: ""Abakozweko cane n'abahembwa kuri buri kintu bagurishije hamwe n'imangazini ntonto, kuko nini nini zo zifise imbuga zazo (websites). Iyo imbuga hwaniro nka Facebook na Instagram zihagaze, imangazini ntonto ntizishobora kugurisha kuko nta yindi  nzira zifise"" Aho iryo hagarara ribereye, abantu baciye baja ku zindi mbuga hwaniro nka Twitter kugira baronke umurongo. Ariko nko muri Nigeria, Twitter ntaco yafashije. Reta y'ico gihugu yarayihagaritse mu ntango z'ukwezi kwa gatandatu inyuma y'aho ikuriye ku rubuga rwayo ubutumwa bwa prezida Muhammadu Buhari imwagiriza kurenga ku mategeko yayo agenga ""inyifato itari nziza"". Ariko abanya-Nigeria bamwe babandanije kwandika kuri Twitter baciye ku buhinga buziguye bwa Virtual Private Networks (VPN)."	https://www.bbc.com/gahuza/58806374
sports	Sport: Abakuru b'imigwi y'inkino bifatanije n'abo mu mupira w'amaguru mu kwinuba imbuga hwaniro imisi 4	"Imigwi ikomakomeye y'umupira w'amaguru n'abakinyi bagiye kwifatanya n'inzego zirongoye inkino mu kwinuba imbuga hwaniro mu kiringo c'imisi ine kuva ku musi wa gatanu mu ntumbero yo kugwanya ifatwa nabi n'amacakubiri. ""Uko gushigikirana mu kugwanya amajambo mabi aca ku mbuga hwaniro"" gufise intumbero yo gutera intege izo mbuga mu gufata ingingo ruhasha ku banyamacakubiri afatiye ku rukoba no ku gitsina. Amashirahamwe ya Rugby na Cricket baraza gushigikira abo mu mupira w'amaguru muri urwo rugamba. Uko kwinuba izo mbuga kwaniro biza gutangura isaha isaha 17:00 ku musi wa gatanu gushika isaha 1:59 ku masaha yo mu Rwanda no mu Burundi. Umukuru w'ishirahamwe Kick it Out, rigwanya amacakubiri afatiye ku rukoba, Sanjay Bhandaru yavuze ati:""Uku kwinuba vyerekana agashavu kacu twese. ""Mu kwinuba imbuga hwaniro, twerekanye ikimeyetso kura abo babifitiye ububasha. Dushaka ko mufata ingingo. Dushaka mufashe guhindura ibintu."" Abafashe ingingo yo kwinuba Twitter, Facebook na Instagram ni: Imigwi yo mu Bwongereza y'abasiganwa ku makinga, abasiganwa ku ndogobwe, Hockey hamwe n'ishirahamwe rya Tennis na bo bari mu bitavye ako kamo. Umukinyi wa mbere kw'isi mu gusiganwa n'imodoka Lewis Hamilton co kimwe n'umudereva George Russell na bo bari mu bagiye kwinuba imbuga hwaniro muri ico kiringo c'imisi ine."	https://www.bbc.com/gahuza/amakuru-56944979
business	Haribonekeza ubukene bwa Amstel ndende na bock mu Burundi	"Haraciye igihe mu Burundi hibonekeza ubukene bw'ikinyobwa ca Amstel ndende, hamwe na Amstel ngufi bita bock nk'uko abakunzi b'izi nzoga babivuga. Abihereza ivyo binyobwa bavuga ko bisigaye ari umuzi w'ibuye, bikaba ngombwa ko bihereza Primus canke Royal badakunda, canke bakanywa za skol bavuga ko ziva mu gihugu c'u Rwanda, zigurishwa ku giciro kiri hejuru. Umwe ati: ""Si benshi bashoboye kwigurira skol kuko zirazimvye"". Hampande y'inzoga za Amstel, haranavugwa kandi n'ikena ry'amafanta yo mu bwoko bwa coca. Ikompanyi Brarudi iremera ko izo nyobwa zikenye, ariko ko ikibazo kiri ahanini ku bakiriya b'umurengera muri kino gihe. Aho ni mu gihe hari abibaza ko vyoba bitumwa n'ikena ry'amafaranga y'agaciro. Remy Ndayishimiye ajejwe kumenyesha amakuru mw'ihinguriro ry'inzoga Brarudi, aremeza ko iyo ngorane iriho ariko ko bakora ibishoboka kugira ngo bayitorere umuti. Ati: ""Mu gihe nk'iki, turonka abanywanyi b'umurengera, ariko Brarudi iriko irakora ibishoboka vyose kugira ngo ishobore gushimisha abakiriya bayo"". Kuva Uburundi bwinjiye mu ngorane za politike mu mwaka wa 2015, ibihugu biteye imbere bimwe vyahagaritse imfashanyo vyahora biha ico gihugu, ivyagize ingaruka mbi ku butunzi bwaco. Ibanki y'isi ivuga ko mu 2015 ubutunzi bw'Uburundi bwagabanutse ku rugero rwa -3.9%, mu 2016 bukagabanuka ku rugero rwa -0.6%, mu 2017, ariko bukaduga kuri 0.5% nayo mu 2018 bukaduga kuri 1,6%. Iyi banki ariko ivuga ko iri duga ryo mu myaka ibiri iheze ari rito cane ugereranyije n'ivyo igihugu gikenera, ikena rikomeye ry'amafaranga y'agaciro, ihagarikwa ry'intererano z'amakungu ivyo bikagira ingaruka mbi ku rudandazwa rw'ibiva hanze."	https://www.bbc.com/gahuza/imikino-49190937
religion	Perezida Nkurunziza w'u Burundi hari ivyo asaba amadini kwirinda, rimwe rivuga ko 'rizovuga ukuri'	"Perezida Petero Nkurunziza w'Uburundi asaba abarongoye amadini ko bokwirinda kugwa mu mutego muri kino gihe u Burundi buriko bwitegurira amatora yo mu mwaka uza wa 2020. Amwe mu madini nka Ekleziya Katolika yoyo ivuga ko bigisha iyobokamana ariko ryerekeye n'ivyo abantu barimwo. Mw'ijambo ryiwe yashikirije yibuka imyaka ine amaze atowe n'abanyagihugu ubwabo ku ncuro ya kabiri, Bwana Nkurunziza avuga ko bokwirinda ""kugwa mu mutego w'abahanuzi b'ibinyoma n'inyigisho zikomoka hanze"" avuga ko zitajanye n'ivy'Imana. Bwana Nkurunziza avuga ati: ""Si ivy'imbeshere, bamwe mu bakozi b'Imana baraguye, abandi barakomereka bongera bakomeretsa abayoboke babo; babera umuzimagiza abo bajejwe aho kubabera urumuri n'icitegererezo"". Ntadoma urutoke kw'idini iri canke ririya, gusa Ekleziya Katolika ni yo ikunze kwagirizwa ko yivanga mu vya politike. Bavuga ko ibi ibikora cane cane mu gihe ishikiriza aho ihagaze ku biraba ubuzima bw'igihugu mu butumwa bukunda gusomwa mu masengero yose ya Katolika mu gihugu. Abasenyeri ba Katolika bobo bamenyesha ko ata nyigisho za politike batanga, ahubwo ko bigisha iyobokamana ariko ryerekeye n'ivyo abantu barimwo ""kuko iyobokamana rirangukira mu buzima bw'abantu"". Mu ndwi iheze, mu birori vy'uguhimbaza umunsi mukuru wa Assomption, Pascal Nyabenda arongoye inama nshingamateka, yasavye abarongoye Ekleziya Katolika kuguma hagati na hagati, ntiberekane aho bahagaze mu vya politike kuko ngo bitsitaza abakirisu. Mu kumwishura, Umuvugizi w'inama y'abepiskopi mu Burundi, Yohakimu Ntahondereye, yamenyesheje ko bazovuga ijambo ry'Imana uko riri ata gucisha iruhande, ""n'aho hari aho rigera rikababaza""."	https://www.bbc.com/gahuza/49414753
sports	Umunonotsi wa BBC w'umwaka muri Afrika: Tatjana Schoenmaker	Tatjana Schoenmaker ari mu bahiganirwa agashimwe ka BBC k'umunonotsi w'umunye-Afrika yenuriye abandi mu 2021. Ushaka gutora tugusavye kuja ngaha https://www.bbc.co.uk/sport/africa/59089895 aho unasanga amategeko ajanye n'ubuzima bwite. Gutora bizohera kuwa Mungu itariki 19/12/2021 saa 23:59 GMT.	https://www.bbc.com/gahuza/amakuru-59601927
business	UK: Abarongoye amakompanyi bemeye kwongereza abakozi b'abirabure	"Amakompanyi Barclays na Deloitte hamwe n'ayandi atari make mu Bwongereza yiyemeje kwongereza igitigiri c'abakozi b'abirabure, ni mu ntumbero yo kurwanya akarenganyo gakorerwa abirabure. Mw'ikete ryateweko umukono n'abarongoye amakompanyi 40, basavye n'ayandi makompanyi gukora gutyo. Umukuru w'umurwi witaho Uburinganire n'Uburenganzira bwa Muntu mu Bwongereza yabwiye BBC  ko amakompanyi ategerezwa kwiha intumbero yo kwongereza abakozi batari abazungu mu nzego zo hejuru. David Isaac avuga ko amakompanyi akeneye ""kugira uruhara rukomeye"" mu guha ikibanza gikomeye abantu mu butandukane bwabo. Avuga ko urupfu rwa George Floyd muri Leta Zunze Ubumwe za Amerika rwashize ahabona akarenganyo gakorerwa abantu atari abazungu. Icegeranyo ciswe Colour of Power 2020, cakozwe n'ikigo Green Park gitanga ubuhanuzi ku bijanye n'ubutandukane, kivuga ko mu nzego zo hejuru mu makompanyi atari make mu Bwongereza, muri leta no mu bundi butegetsi bw'igihugu, inkehwa zingana n'ibice bidashika 5%. Kivuga ko ibiharuro bisa n'ivyagumye uko muri ino myaka mike iheze. Umukuru wa kompanyi E.On UK, Michael Lewis, yagize ico avuga ku vyo ayo makompanyi yiyemeje akavuga ati: ""Tuzokwama duharanira ivyo twemera kandi twerekane ko dushize hamwe mu kurwanya ivanguramoko, kwigisha abandi no kwishimira ubudasa, ivyo bikazoduha inguvu zo guhindura isi "". Mu gutera igikumu kuri urwo rwandiko, abarongoye amakompanyi biyemeje gufata ingingo ziboneka mu ntumbero yo kwongereza igitigiri c'abirabure mu bakozi bayo. Zimwe muri izo ngingo harimwo: Suki Sandhu, uwatanguje akaba ari nawe arongoye ishirahamwe Imvolve ryishinze guhimiriza ubutandukane mu buzi, ni umwe mu bari muri iryo sekeza, avuga ko yatewe intege n'igitigiri c'abemeye gushira igikumu kuri urwo rwandiko. Avuga ati: ""Akamo katewe n'isekeza Black Lives Matter ntikagiye uko, kandi amakompanyi akeneye guhaguruka agafata iya mbere mu mpinduka zigamije kwongereza abirabure mu buzi"". ""Ndafise icizere ko, mu gihe abayobozi benshi bateye igikumu kuri iri kete, dushobora gufatira ku ngingo biyemeje tukazana impinduka mu kazi kandi tukaguma dukurikirana ingene biguma bigenda, kuko amakompanyi ategerezwa kwama atanga ivyageranyo  buri mwaka "". Hagati aho, amakenga ntabura mu bakozi bamwe bamwe b'abirabure. Umwe mu bakozi ba Barclays atashatse ko izina ryiwe rimenyekana, yabwiye BBC ati: ""Nzovyemera ndabibonye"". Icegeranyo Colour of Power 2020 kivuga ko mu bantu 1,097 barongoye inzego nkuru nkuru mu Bwongereza, 1,046 bose ari abazungu."	https://www.bbc.com/gahuza/amakuru-53581347
sports	Mikel Arteta yizeye ko Aubameyang yemeye kubandanya akinira Arsenal	"Umumenyereza wa Arsenal, Mikel Arteta, afise icizere ko Pierre-Emerick Aubameyang ""yagondojwe akemera kuguma muri uyo murwi"" inyuma y'uruhara rukomeye yagize mu gutsinda Liverpool mu gikombe Community Shield. Aubameyang, kizigenza w'uyu murwi akaba afise amasezerano na Arsenal azorangira mu ci riza, yinjije igitsindo giteye igomwe - imbere y'uko Takumi Minamino akigaruza. Uru rukino rwa nijoro rwagiye kurangira iyi mirwi yompi inganya 1-1 biba ngombwa ko bayibangurukanya biciye kuri ya mipira itererwa ku metero 11, ariho Aubameyang yagiye kwinjiza igitsindo cahaye intsinzi Arsenal kuri 5-4. Arteta yabwiye iradiyo  BBC Radio 5 Live ati: ""Ikikorwa canje ni ukumwumvisha ko ari mu kibanza nyaco mu mwanya nyawo"". ""Nibaza ko ico twagishitseko, hasigaye gusa kubishira ku rukaratasi, ibi navyo bikaba bisaba akanya"". Haciye igihe Arsenal igerageza kugiriranira ayandi masezerano na Aubameyang. Uyu musatirizi w'imyaka 31 akomoka muri Gabon  amaze gutsinda ibitsindo 71 mu nkino 110 amaze gukinira uyu murwi kuva awushitsemwo mu kwa mbere 2018, aguzwe imiliyoni hafi 75 z'amadolari. Ni kizigenza w'uyu murwi kuva mu kwa cumi na rimwe asubiriye Granit Xhaka. Igitsindo ca nijoro yatsinze ku mupira yateye ari ku metero 20 cagize gatanu Aubameyang atsindiye ku kibuga ca Wembley. Igihe Arsenal ihura na Manchester City mu gice ca kabiri gishira ica nyuma c'igikombe ca FA, Aubameyang yateye ibitsindo bibiri vyose muri urwo rukino rwarangiye uyu murwi wa Arteta wirahiye Man City  2-0. Eka n'igihe Arsenal ihura na Chelsea mu gice ca nyuma ca FA (final), Aubameyang yarongeye atera ibindi bibiri muri uru rukino rwarangiye Arsenal itsinze Chelsea 2-1. Abajijwe ibijanye na kazoza kiwe inyuma yo gutahana igikombe ca Community Shield, Aubameyang yavuze ati: ""Tuzoraba muri ino minsi. Uno munsi ni ukwigina igikombe. Nta bindi"". ""Turiko turatera imbere. Nivyo ko hakiri vyinshi vyo gukora, ariko dishimye rwose kandi ni igihe gishimishije co kuba umukinyi wa Arsenal"". Igihe yakina mu murwi Dortmund mw'ihiganwa ryo mu Budagi, Aubameyang yatsindiye ikirato c'inzahabu mu 2017."	https://www.bbc.com/gahuza/imikino-53963716
entertainment	Malawi irasaba Tyson kuyibera intumwa ku giterwa c'urumogi	"Umushikiranganji wa Malawi ajejwe uburimyi yandikiye rurangiranwa mu gukubitana ingu mu mugwi w'abaremereye cane Mike Tyson amusaba kuba intumwa y'ico gihugu ku giterwa c'urumogi. Umushikiranganji Lobin Lowe avuga ko amategeko agenga urumogi yemejwe mu mwaka uheze muri Malawi yatanze akaryo kubaba mu gihugu hagati no kw'isi yose. Uwo mushikiranganji yavuze ko ishirahamwe ry'urumogi muri Reta zunze Ubumwe za Amerika ryafashije gushika ku masezerano na Tyson. Lowe yanditse ati:""Malawi ishobora kutikorana yonyene kuko ivyerekeye ico giterwa kigoye bikaba bikenewe gukorera hamwe. Nshobora rero kukugena wewe Tyson, nk'intumwa iserukira igisata c'urumogi rwo muri Malawi."" Tyson kandi ni umugwizatunga akaba yarashize n'umutahe mw'irima ry'urumogi. Ibinyamakuru vyo muri marawi vyanditse ko Tyson yari yitezwe muri Malawi mu ndwi iheze ariko ko urugendo rwiwe rwungururijwe ku rindi sango. Urumogi rwo muri Malawi, na cane cane uruzwi kw'izina ry'inzahabo ya Malawi, rufatwa n'abarunywa mu kwinezereza nka rumwe mu ruryoshe cane."	https://www.bbc.com/gahuza/amakuru-59400803
business	Burundi : 17 bapfunzwe bikekwa gushaka kunyaga abanyagihugu mu rudandazwa rw'amafaranga	"Abantu 17 bo mw'ishirahamwe Crowd1 ricuruza amafaranga ku buhinga ngurukanabumenyi bari mu minwe y'igipolisi bagirizwa gukora inama y'ishirahamwe ritazwi n'amategeko. Umuvugizi w'ubushikiranganji bw'umutekano yabwiye Radio Isanganiro ko abo barobowe mu bandi barenga 300 bari bafashwe bari muri iyo nama ejo ku wa kabiri ku mugoroba n'igipolisi c'u Burundi. Pierre Nkurikiye avugira ubwo bushikiranganji avuga y'uko abo bantu bafashwe n'igipolisi bari mu nama muri zone Rohero mu gisagara ca Bujumbura. Avuga ko abari mu minwe y'igipolisi ari abariko bakorwako amatohoza kubijanye n'uko  ishirahamwe Crowd1 ryoba rifise intumbero yo kwiba abanyagihugu. Haciye amezi make ibanki nkuru y'igihugu, BRB, igabishije Abarundi kwirinda urudandazwa rw'amafaranga rukorwa biciye mu mihora ngurukanabumenyi bita 'monnaies virtuelles' canke crypto-monnaies. Mw'itangazo yasohoye mu kw'umunani umwaka uheze, BRB yavuze ko urudandazwa rw'amafaranga yo kuri iyo mihora nka Bitcoin, Ether, Litecoin, Onecoin,  Fahari Cash Coin, Ello Cash Coin rutemewe. Jean Ciza, umukuru w'iyo banki, yavuze ko ayo mafaranga akoreshwa mu buryo butagira amategeko bwisunga ahantu na hamwe kw'isi, kuko ngo nta banki n'imwe y'igihugu kw'isi yose irayemera. Ati: ""Ivyo bituma ibikorwa muri ayo mafaranga bisa n'ivyo ubusuma…"" Abatari bacye muri iki gihe barinjira mu rudandazwa rw'amafaranga mu buryo butandukanye leta z'ibihugu zimwe zivuga ko rutemewe."	https://www.bbc.com/gahuza/amakuru-51117805
entertainment	Kidum nawe yasohoye indirimbo ihimiriza kwirinda coronavirus	"Umuririmvyi Jean Pierre Nimbona, Kidum, nawe yasohoye indirimbo ihimiriza kwirinda coronavirus. Abajijwe igituma yasohoye  iyi ndirimbo Kidum yagize: ""Ni kubera ari ikiza kuri ubu kibangamiye isi yose kandi caduteye umutima uhagaze twese"". Umviriza iyo ndirimbo aho hejuru."	https://www.bbc.com/gahuza/amakuru-52203593
politics	US yasubije igihugu ca Cuba ku rutonde rw'ibihugu bifasha iterabwoba kw'isi	"Reta Zunze Ubumwe za Amerika zasubije Cuba ku rutonde rw'ibihugu bifasha iterabwoba kw'isi, afatiye ku ngendo y'iki gihugu c'abakomunista yo gushigikira Venezuela. Ubutegetsi bwa Perezida Donald Trump butangaje iyi ngingo mu gihe hasigaye imisi imparurwa ngo ave muri Maison Blanche/White House. Mu gihe yiteze gushikirizwa ubutegetsi ku wa 20 z'uku kwa mbere, umukuru w'igihugu aherutse gutorwa Joe Biden yaravuze ko yipfuza gukomeza imigenderanire hagati ya Amerika na Cuba. Cuba ivuga ko iyi ngingo ""ifise imvo za politike"". Biden avuga ko ariko ararondera ubucuti bwa hafi n'iki kihugu camaze imyaka itari mike gihanganye na Amerika, ariko rero iyi ngingo ya Trump ikaba ije gusa n'iyibangamira utwigoro two kunagura iyi migenderanire. Abihweza ibintu n'ibindi bavuga ko ivyo gushira Cuba kuri uru rutonde ari ibintu bishobora gufata amezi kugira ngo vyemezwe. Iri zinga ryo mu mazinga ya Karayibe ryari ryakuwe kuri uru rutonde na Perezida Barack Obama mu 2015, ariko Trump akaba yahavuye afata ingendo itoroshe na gato ku bijanye n'iki gihugu. Igihe bariko barasigura iyi ngingo, abategetsi bavuga ko yafashwe kubera Cuba ishigikiye umukuru w'igihugu ca Venezuela, Nicolas Maduro, atemerwa na Reta Zunze Ubumwe za Amerika. Mw'itangazo ryiwe ejo ku wa mbere, umunyamabanga wa Reta, Mike Pompeo, yavuze ati: ""Muri iyi ngingo, reta ya Cuba itegerezwa kuvyishura kandi ihabwe ubutumwa: ubutegetsi bwa Castro butegerezwa guhagarika gufata mu mugongo iterabwoba mpuzamakungu kandi ikareka kugarariza ubutungane bwa Amerika"". Mu nyishu yatanze, umushikiranganji w'imigenderanire wa Cuba, Bruno Rodriguez, yanditse kuri Twitter ati: ""Turiyamirije iyi ngendo y'ukwikunda n'ubwibone mu gufata ko Cuba ari igihugu gifasha iterabwoba nk'uko vyatangajwe na Reta Zunze Ubumwe za Amerika"". Imbere y'uko iyi ngingo itangazwa, umushingamateka w'umu Democrate, Gregory Meeks yayise ko ari ""akandi kigoro ka Perezida Trump na Pompeo, ko kugerageza kubohera amaboko imugongo ubutegetsi bwimirije bwa Biden mu gihe bariko baragenda"". Mu nteguro za  Biden harimwo kwemerera Abanyamerika bakomoka muri Cuba gushobora kugendera imiryango yabo no kuyirungikira amahera. Perezida Obama yatanguye kunagura imigenderanire na Cuba mu 2015. Ico gihe yavuga ko utwigoro twa Amerika twamaze imyaka mirongo two kugerageza gukumira iki gihugu ""ataco twashitseko"". Kuva muri ca gihe c'intambara y'ukwikekana (Guerre Froide/ Cold War), Amerika yabandanije ifata ingingo zitandukanye zo gukumira Cuba yafata nk'umwansi rutura. Ubu rero Cuba ihambije ibindi bihugu biri kuri uru rutonde rw'ibihugu bifasha iterabwoba, harimwo Irani na Koreya y'Uburaruko. Mu ngaruka z'iyi ngingo kuri iri zinga, harimwo igabanuka rikomeye ry'abashoramitahe mpuzamakungu muri ico gihugu."	https://www.bbc.com/gahuza/amakuru-55628544
politics	Umugambwe CNL mu Burundi urongowe na Agathon Rwasa usaba ko amabi uvuga ko ukorerwa ahagarara	"Umugambwe CNL uriyamiriza ingendo y'ukutihanganiranira mu vya politike uvuga ko ikorwa na ""bamwe bamwe mu bategetsi bo mu ntwaro n'umutekano"" mu Burundi. Ivyo nivyo biri mw'itangazo ryasohowe n'uwo mugambwe ejo ku wa gatanu i Bujumbura, ni mu gihe havugwa ko abanywanyi b'uwo mugambwe baburabuzwa irya n'ino mu gihugu. Muri iryo tangazo ryatewe ko igikumu n'umushingamateka Simon Bizimungu, umunyamabanga mukuru w'uwo mugambwe ari nawe yarisomye, umugambwe CNL urashikiriza ivyo uvuga ko ari intambamyi zidasanzwe ugira mu bikorwa vyawo mu gihugu. Bimwe mu bibazo abanywanyi bawo bahanganye navyo ku rubuga harimwo ""kwandika ibiranga umunywanyi wese agendeye ingoro y'umugambwe ku rwego rw'igihugu, Bwana Bizimungu akavuga ko ivyo bikorwa n'abajejwe umutekano, kandi ko biteye amakenga. Eka ngo umugambwe ntazi intumbero y'izo ntonde n'iherezo ryayo. CNL ivuga kandi ko abanywanyi bayo ""bahohoterwa, baterwa ubwoba, bafatwa bagapfungwa ata mategeko yubahirijwe, bagasinzikarizwa ubuzima, eka bagakorerwa amarementanya"". Umushingamateka Bizimungu avugako umugamwe CNL ""wama uriko urabuzwa uburenganzira bwo kwugurura ingoro zawo mu ntara zimwe zimwe no mu ma komine"". Hampande y'ivyo vyose, CNL iriyamiriza ingendo yo ""gusibanganya ingoro zawo"", umushingamateka Bizimungu akamenyesha ko iyo ngendo yibonekeje mu ma komine Muhuta mu ntara ya Rumonge, Buganda mu ntara ya Cibitoke, be no muri komine Gashikanwa, ni mu ntara ya Ngozi. Kuri ivyo, iryo tangazo ryongera ko riti: ""Uko gusibanganya ingoro z'umugambwe vyarenze urugero aho haturiwe hongera harasamburwa ingoro y'umugambwe ku rwego rw'intara ya Bujumbura iri i Nyabiraba mw'ijoro ryo ku wa 15 rishira 16 ruheshi 2019 buca yugururwa"". Ivyo biri uko mu gihe Uburundi bwitegurira amatora ategekanijwe mu mwaka uza wa 2020, amatora azotangura ku wa 20 z'ukwezi kwa gatanu nk'uko vyaraye bishikirijwe n'umukuru w'umurwi ujejwe gutuganya amatora muri ico gihugu. Aha, umugambwe CNL ukabona ko ivyo vyose uriko urakorerwa bifise intumbero yo ""kugabanya canke kwugara urubuga rwa politike bifise intumbero yo gutoteza abatavuga rumwe na reta muri rusangi, cane cane CNL"". Uwo mugambwe urongowe na Agathon Rwasa, icegera ca mbere c'umukuru w'Inama Nshingamateka, usaba reta y'Uburundi kurekura abanywanyi bawo uvuga ko bafashwe bagapfungwa  ""bazira ivyiyumviro vyabo vya politike"". Abajijwe n'abamenyeshamakuru igitigiri c'abapfunzwe gushika ubu mu kiganiro yagiranye nabo kuri uyu wa gatanu ku ngoro yawo i Bujumbura, umushingamateka Bizumungu avuga ko abanywanyi b'uwo mugambwe barenga 60 ari bo bapfungiwe mu busho butandukanye mu gihugu. Bwana Bizimungu yagiriza bamwe mu batware ko bahungabanya ibikorwa vy'imigambwe yemewe n'amategeko kubera ukudatahura ibwirizwa ryerekeye imyiyerekano iba ku mugaragaro, agasaba reta ko yorikwiragiza hose. Abarongoye umugambwe CNL basaba reta ko yohagarika ico bise ""ihohoterwa rikorwa na bamwe mu bagize ama komite y'umutekano ahurikiyemwo bose"". Umugambwe CNL kandi usaba amakungu n'akarere gukurikiranira hafi uko ibintu vyifashe mu Burundi muri bino bihe. Leta y'Uburundi ntaco irashikiriza kuri ivyo bivugwa n'umugambwe CNL uherutse kwemererwa mu kwezi kwa kabiri uno mwaka, ukaba uboneka ko uri mu migambwe ifise igihagararo kini mu gihugu."	https://www.bbc.com/gahuza/amakuru-48810203
sports	Umukinyi w'umupira w'amaguru, Zlatan Ibrahimovic ngo yoba agira agaruke muri Manchester United	Manchester United ngo yoba iri mu biganiro n'umukinyi Zlatan Ibrahimovic mu ntumbero yo kumugarukana Oldtrafford, nyuma y'aho aviriye muri LA Galaxy n'igihuha c'uko agira ahebe gukina, nk'uko vyatangajwe n'ikinyamakuru MailOnline. Uwo mukinyi rurangiranwa w'imyaka 38 yavuye Old Trafford aja mw'ikipe LA Galaxy yo mw'ihiganwa MLS ryo muri Amerika mu 2018, nyuma yo kwinjiza ibitsindo 29 mu myaka ibiri yakiniye United. Kandi ikinyamakuru candikirwa kuri internet co mu Butariyano, TuttoMercatoWeb, kivuga ko United ishobora kumuha akazi mu gihe irondera inguvu mu bakinyi b'imbere. Ibrahimovic yatwaye ibikombe vya Europa League na Carabao Cup akinira United igihe yamenyerezwa na Mourinho, kandi yinjiza igitsindo c'intsinzi mu rukino rwa nyuma na Southampton. United ubu imenyerezwa na Ole Gunnar Solskhaer, imaze iminsi ifise ibibazo vyo kwinjiza ibitsindo, kandi kugerageza kugura Mario Mandzukic wo muri Juventus vyigijwe mu ci riza. Kandi nyuma yo kugenda kwa Romelu Lukaku na Alexis Sanchez muri Inter Milan, Ibrahimovic asa n'uwigaragaje nk'uwuronderwa bwa mbere na United.	https://www.bbc.com/gahuza/imikino-50380908
business	Funke Abimbola: ‘Izina ryanje ry’ikinyafrika ryambujije kuronka akazi’	"Umunyamategeko akongera akaba n'umwe mu baharanira uburenganzira bw'inkehwa, Funke Abimbola,  avuga ko ""yamye arenganywa"" igihe cose yagerageje kurondera akazi. Hafi icagatatu c'ama kompanyi 100 adandaza imitahe (FTSE) nta nkehwa afise mu nzego zifata ingingo, nk'uko icegeranyo kibivuga. Ikigo kijejwe kwihweza ingene ubwoko buserukiwe mu ma kompanyi atandukanye, Parker Review Committee, mu gihugu c'Ubwongereza, kimenyesha ko inkehwa zidaserukiwe mu nzego zifata ingingo mu makompanyi atari make. Umupfasoni Abimbola avuga ati: ""Nahuye n'inzitizi nyinshi  igihe nariko ndondera akazi kubera nari mfise izina ry'ikinyafirika, kandi kubera ndi umwirabure, nta gukekeranya"". Yabwiye BBC ko yaterefonye incuro zirenga ijana kugira ngo ashobore guhonyoza ikirenge  mu kazi. Ati: ""Baranyinuvye, barankarira cane gusumba abandi  kubera kwitwa umugore w'umwirabure"". ""Biroroshe kukubona uwo uri we kandi biroroshe cane rwose kukurenganya iyo uri mu nkehwa"". Icegeranyo c'ikigo Parker Review Committee  cerekana ko mu makompanyi adandaza imitahe ashika 250 casanze inkehwa zidaserukiwe mu nzego zifata ingingo, aho 119 kuri 179 amoko adaserukiwe. Umupfasoni Abimbola avuga ati: ""Ico cegeranyo ntikintangaza. Hari inzitizi nyinshi  cane kugira ngo inkehwa zishobore kuronka ikibanza mu nzego zo hejuru"". Ico kigo Parker Review Committee cashinzwe kugira ngo gikore ubushakashatsi ku kungene amoko atandukanye aserukiwe mu nzego zifata ingingo  mu makompanyi atandukanye, casohoye icegeranyo caco kuri ico kibazo mu 2017. Ico gihe, mu makompanyi 51 kw'ijana adandaza imitahe inkehwa ntizari ziserukiwe mu nzego zifata ingingo, ugereranije n'ubu ari 33%. Ico cegeranyo gisaba ko gushika mu 2021 buri kompanyi mu makompanyi 100 ya FTSE yoba ifise n'imiburiburi indongozi imwe iva mu nkehwa, hanyuma gushika mu 2024 naho mu makompanyi 250 ya FTSE yoba yamaze gukora gutyo. Mu ntumbero yo gufasha kugira ngo inkehwa ziserukirwe, ico cegeranyo gisaba ko buri kompanyi yokwama itanga icegeranyo c'ingene inkehwa ziserukiwe mu nzego zifata ingingo, n'ingene ubwoko butandukanye buserukiwe. Umupfasoni Abimbola arizeye ko mu gihe hoba integuro yoha ibibanza kanaka inkehwa vyofasha mu gutorera inyishu ico kibazo. Ati: ""Hariho amashirahamwe makeya mu Bwongereza aha akazi amoko atandukanye. ""Ayo mashirahamwe yama ategura intonde z'abantu bafise ubuhinga butandukanye muy bwoko butandukanye buri mwaka, rero iyo wipfuza kurondera abirabure, abanyaziya hamwe n'inkehwa, biba ngombwa ko uja kuronderera muri izo ntonde"". Umushikiranganji w'ubudandaji, Andrea Leadsom, avuga ko ico cegeranyo cerekana ko ""amakompanyi agifise igikorwa kitari gito"" kugira ngo ashobore guhimiriza abakozi b'abirabure, Abanya Aziya hamwe n'inkehwa."	https://www.bbc.com/gahuza/51386974
religion	"Papa asaba ko haboneka inyishu ""ruhasha"" ku bihe mu butumwa kuri BBC yonyene"	"Mu butumwa bw'ijwi yahaye BBC yonyene, Papa François asaba abategetsi b'isi bazohurira  ku ndwi iza mu nama ya ONU  ku bihe i Glasgow (muri Ecosse), gutanga ""inyishu ziri n'ico zishikako"" ku vyihutirwa ku bidukikije no guha ""icizere gifadika"" abariko bararuka. Muri ubwo butumwa bwafatiwe amajwi i Vaticano  bugahabwa ikiganiro Thought for the Day ca Radio 4 ya BBC, Papa yagarutse ku bihanze isi birimwo ikiza ca Covid -19, ihindagurika ry'ibihe hamwe n'ibibazo vy'ubutunzi, aca asaba abarongoye isi kubitorera inyishu mu buryo bw'icerekezo n'ingingo ruhasha , kugira ""amahirwe"" atangwa n'ivyo bihanze isi ""ntatakare"". Umwungere wa Ekereziya Katorika yavuze ati: ""Duhangana n'ivyo vyugarije isi mu nzira za  nyamwigendako, kwigumizako ivyacu no gukoresha ivy'abandi, canke tukabibonamwo amahirwe nyayo y'impinduka"". Yagarutse ku kuba hakenewe ""ugusubira kwumva uruhara dusangiye rwo kwitaho isi yacu"", yongerako ati ""umwe wese muri twebwe - uwo ari we wese n'aho ari hose - ashobora kugira  ico aterereye mu guhindura inyishu ya twese ku ngeramizi zitari bwigere ziboneka  kw'ihindagurika ry'ibihe n'itituka ry'inzu dusangiye."" Papa mu mwanya uza aja kubonana na prezida wa Reta Zunze Ubumwe za Amerika Joe Biden. Imigambi ya Biden ku bijanye n'ibihe mu gihugu iwe iracari mu mayira abiri inyuma y'aho umugambwe wiwe wigirije inyuma gutora itegeko rigenda  integuro z'amafaranga yo gukoresha. Ubwo butumwa n'ubwibutsa ingene Papa François yashize imbere ibijanye no gukingira ibidukikije mu burongozi bwiwe bwa Ekereziya. Mu majambo ashikiriza, aramaze kugaruka kenshi ku kaga k'ibihe, mu 2015 akaba yasohoye ikete rya  Papa (enciclyque), ryitwa  Laudato Si' rishimikiye kuri ico kibazo. Muri iyo nyandiko inyito yayo yahinduwe mu zindi ndimi nka ""Ku kwitaho inzu dusangiye"" , yiyamirije ugusambura ibidukikije, yerekana ko hakenewe ingingo zofasha  kugabanya iryo hindagurika, aca yemeza ata guca hirya no hino ko ihindagurika ry'ibihe ahanini riterwa n'ibikorwa vy'umuntu. Iryo kete ryasohotse imbere y'uko haba inama ya ONU y'i Paris mu 2015, COP21, rikaba ryabonywe nk'iryagize ico rifashije mu gutuma abategetsi bashika ku masezerano. Inyuma y'imyaka itandatu, abategetsi b'isi bariko baritegurira gukoranira i Glasgow mu nama y'uyu mwaka, COP26. Mu gihe biguma bigaragara ko ivyiyemejwe i Paris bitariko birashikwako kugira  ukwiyongera kw'ubushuhe bw'isi ntikurenge 1.5C, ugereranije n'urugero rw'imbere y'uko hatagura amahinguriro,  Papa François yasubiye gushimika kuri ico kibazo  yizigiye ko ijambo ryiwe rizosubira kugira ico rifashije nka mbere."	https://www.bbc.com/gahuza/amakuru-59086779
sports	Margaret Wambui: Umunya-Kenya afise umudari wa olympic asaba ko haba umugwi wa gatatu w'abanonotsi	"Urwego ruraba inkino z'abanonotsi (World Athletics) rukwiye gushiraho umugwi ugira gatatu mu mahiganwa kugirango ruhe amahirwe abafise urugero runini rwa testosterone yo guhiganwa ku nkino bifuza, ivyo vyasabwe n'umugore w'umunya-Kenya, Margaret Wambui yiruka imetero 800. Co kimwe n'abandi banonotsi  bashirwa mu mugwi w'abafise icitwa 'Differences of Sexual Development' canke DSD -Wambui ntashobora guhiganwa ku kirere kiri hagati y'imetero 400 na mile imwe (1.6km) hamwe n'abandi bagore kiretse abanje gufata imiti igabanya iyo nkabuzo canke uwo musemburo ya/wa testosterone. Uwo munya-Kenya yatsindiye umudari wa bronze ku metero 800 mu nkino za Olympic zo mu 2016. Wambui yabwiye BBC Sport Africa ati: ""Vyoba vyiza bashizeho umugwi ugira gatatu w'abanonotsi bafise testosterone nyinshi - kuko sivyo kubuza abantu gukoresha impano zabo."" Urwego rujejwe izo nkino kw'isi , World Athletics, ruvuga ko ata mugambi wo gushiraho uwo mugwi rufise kandi ko ruzobandanya gushira abanonotsi mu migwu ibiri ihasanzwe y'abagabo n'abagore. Iciyumviro c'umugwi ugira  gatatu mu nkino zo kunonora imitsi cari kimaze kuvugwa, ariko Wambui abaye uwa mbere agishigikiye ku mugaragaro. Yavuze  ati: ""Twoba aba mbere duhiganywe muri uwo mugwi - twoca duha intege abandi banyegeza ingene baremwe. ""Twobereka ko atari amakosa yabo, ko uko ariko baremwe, kandi ko ata kibi bakoze."" Uwo munonotsi w'imyaka 25, atarahiganwa kuva mu kwezi kw'indwi mu 2019, ntazokwitaba inkino za olympic za Tokyo, mu gihe vyamugoye guhitamwo kwiruka ku metero nke (100-200) canke ku kirere kirekire. Kuva World Athletics ishizeho ingingo zigenga abanonotsi bafise DSD mu 2018, nta n'umwe mu bari batahanye imidari ku metero 800 mu nkino za Rio arasubira kwiruka izo metero mu mahinganwa mpuzamakungu. Mu nkino za 2016, Wambui yabaye uwa gatatu inyuma ya Caster Semenya wo muri Afrika y'Epfo yaronse umudari w'inzahabu n'umurundikazi Francine Niyonsaba yaronse umudari w'ifeza. Wambui ati: ""Birababaje kubona muri abo batatu bose ata n'umwe azoba ahari. ''Baratubujije kubandanya amahiganwa, kuko siko twari twabiteguye. Ndababaye kubona ntazokwitaba Olympic  kubera amategeko ya World Athletics."" Ku wa gatatu  Francine Niyonsaba yaronse umwanya usabwa kugira azohiganwe ku metero 5000. Abo batatu bashirwa mu mugwi y'abafise ""differences of sexual development"" kubera urugero ruruni kurusha urusanzwe ku bagore rw'umusemburo(inkabuzo) wa testosterone. Ku mategeko ya World Athletics yasohotse mu 2018, abanonotsi b'abagore bafise DSD ntibashobora guhiganwa ku birere biri hagati ya metero 400 na mile imwe (1.6km) - kiretse babanje kugabanura urwo rugero rwa testosterone, World Athletics ivuga ko ruha abanonotsi akarusho kadakwiriye ku bandi baba bariko barahiganwa nabo. Urwo rwego ruvuga ko testosterone bimwe mu vyo ituma ariko ishobora kwongereza ubushobozi bwo kutaruha n'inguvu z'imitsi, kandi ko amategeko ajanye n'aba DSD akenewe kugira ''habe ihiganwa ritarenganya kandi riri n'ico rivuze mu murwi w'anbagore"". Abanonotsi barashobora  kugabanya urugero rwa testosterone mu gufata iminti canke mu kwibagisha - n'ubwo kwibagisha bidahanurwa cane. Semenya yatwaye umudari w'inzahabu wa Olympic kabiri, ari imbere ku rugamba rwo kurwanya amategeko ajanye n'abafise DSD. N'ubwo amaze gutsindwa kenshi muri sentare za Buraya, aracabandanya urugamba. Mu kwezi kwa kabiri, yajanye urubanza rwiwe muri sentare ya Buraya y'agateka ka zina muntu, avuga ko ingingo yo gusaba abanonotsi ko bahindura imibiri yabo ari ugohonyanga uburenganzira bwa zina muntu. Umugwi w'abuganganira Semenya (w'imyaka 30) , baranakema icitwa urwego rujejwe inkino - gushika ubu rufatwa nk'amashirahamwe yikorera ivyayo - mu nzira yo kurwanya amategeko ya DSD ya World Athletics. Patrick Bracher  , umwe mu bunganizi mu mategeko avuga ati: ""Hamwe tworonka ingingo ya sentare ya Buraya ijejwe agateka kja zina muntu ivuga ko inzego mpuzamamakungu z'inkino atari inzego zikorera ivyazo kandi zirengeye amasezerano mpuzamakungu yereyeke agateka ka zina muntu, ico coba ari ikintu gihambaye cane ku nkino muri rusangi."" ""Inzego mpuamakungu z'inkino zizoca ziba nk'inzego zikora imirimo ijanye n'ama reta - kuko zitunganya ibintu ku rugero mpuzamakungu - ico coba ari ikintu gihambaye ku nkino. ""World Athletics izotegerezwa guca ibifatirako kuko bazoca bamenye ko iyo bagiye muri sentare ica imanza z'inkino (urwego rw'amategeko rwa mbere rwisumbuye mu nkino) muri kazoza, amaherezo bazotegerzwa kwisunga ibintu mu buryo bwagutse gusumba: mu yandi majambo, ibibazo vy'agateka ka zina muntu."" Hamwe botsindwa,  Bracher avuga ko urugamba rw'amategeko rwa  Semenya ruzoba rurangiye. Bibonwa mu buryo butandukanye Ariko , bitandukanye na Wambui, Semenya  ntashaka ko hazanwa umugwi wa gatatu mu nkino z'ubunonotsi. Bracher avuga ati : "" Caster Semenya yavutse, akura, yiga kwiruka, abaho yongera ahiganwa nk'umugore, urubanza rwose rero rukaba ar'urwo uburenganzira bwiwe bwo kubikora."" ""Bibi gusumba ngaho ni uko ushizeho umugwi nk'uwo, bivuga ko ata muntu n'umwe yoheza ngo yiruke muri uwo mugwi atabanje kwerekana icese ibijanye n'amagara yiwe. Vyoba bisubiye kuba ibindi bipimo bifatiye ku gitsina biciye ku ngingo y'uko umuntu abivuga ubwiwe."" Hagati aho World Athletics yarahakanye ko ata mugwi wa gatatu uzoshirwaho. Mw'itangazo yahaye BBC, World  Athletics yavuze iti: "" Abanu bamenye ko  abanonotsi bafise DSD bagize 0.7% y'abanonotsi bose b'abagore, gutyo umugwi ugira gatatu ntiwkora ku nkino zitari nke."" Gufata ibintu gutyo bisigura ko Wambui - avuga ngo ""gufata imiti [igabanura testosterone] ntivyigeze binca mu mutwe"" - ntazokwigera ashobora gusubira  guhiganwa ku kirere yifuza. Amaze kuvyiyumvira cane , uwo munonotsi w'imyaka 26, yaciye ahitamwo kugerageza imetero 5000, bivuze ko azomara igihe atasubira guhiganwa kuko azofata umwanya wo kumenyera ico kirere. Avuga ati: ""Bizombabaza kuraba inkino za Olympic kuri television kandi nari kuba nashoboye kuzitaba. ""Ariko nzoziraba kuko inkino [Sport] zindi mu maraso."""	https://www.bbc.com/gahuza/amakuru-57344114
politics	Russia iriko yegeranya ingabo hafi ya Ukraine, OTAN/NATO ifise amakenga	"Uburusiya buragabisha ishirahamwe ryo kwivunira umwansi hamwe OTAN/NATO rihurikiyemwo ibihugu vyo mu burengero ko ritohirahira ngo rirungike ingabo gufasha Ukraine, ni mu gihe hari amakuru avuga ko abasirikare benshi b'Uburusiya bariko biyegeraniriza ku rubibe buhana na Ukraine. Umuvugizi wa Kremlin (ibiro vy'umukuru w'igihugu c'Uburusiya), Dmitry Peskov, avuga ko Uburusiya bushobora gufata ""izindi ngingo"" mu gihe OTAN yofata iyo ngingo. Hari ukurasana kubandanya ku rugero rwo hasi mu buseruko bwa ukraine hagati y'ingabo zayo n'inyeshamba zishaka kwiyonkora zishigikiwe n'Uburusiya. Ingabo za Amerika ku mugabane wa Bulaya zameze magabo cane, zivuga ko ""ibitero vy'Uburusiya biriko birarenga inkombe"" muri ako karere. Umutegetsi wa OTAN yabwiye itororokanirizo ry'amakuru Reuters ko Uburusiya buriko burahonyanga utwigoro two kugabanya imishamirano mu buseruko bwa Ukraine, kandi ko abaserukira ibihugu vyabo muri iri shirahamwe bakoranye ku wa kane kugira ngo bihweze ingene ibintu bimeze. Ati: ""Ibihugu vyose bifise impungenge ku bikorwa vya gisirikare vy'Uburusiya biherutse kuba muri Ukraine no mu micungararo yaho"". Umukuru w'igihugu ca Ukraine Volodymyr Zelensky nawe yaneguye iyo ngendo y'Uburusiya, akavuga ko ""Uburusiya bwamye bufise ingeso yo gukorera imyimenyerezo ya gisirikare ku mbibe no gusotorana"". Mu kiyago yaraye agiranye na Perezida Zelensky ejo ku wa gatanu, Perezida Joe Biden  ""yashimangiye ko Reta Zunze Ubumwe za Amerika zishigikiye cane ubwigenge n'ubusugire bwa Ukraine mu gihe Uburusiya bubandanya ibikorwa vyabwo vy'ubusotoranyi mu turere twa Donbas na Crimea"", nk'uko biri mw'itangazo ry'ibiro vy'umukuru w'igihugu Maison Blanche/White House. Hagati aho, Peskov yagiriza ingabo za Ukraine ziri ku rubuga rw'intambara mu buseruko ""ibikorwa vy'agasotoro"", aho amasezerano y'uguhagarika intambara yama ariko arahonyangwa uko bukeye uko bwije. Umushikiranganji wa Ukraine ajejwe imigenderanire Dmytro Kuleba yabwiye BBC ko igisirikare c'Uburusiya carungitse ingabo ku rubibe ibi bihugu bisangiye mu buraruko bwa ukraine, co kimwe no mu buseruko, ""hamwe kandi no mu karere ka Crimea kigaruriwe bidaciye mu mategeko"". Ati: ""Twabonye ingabo z'Uburusiya ziriko ziriyubaka mu mpande zitatu. Ukraine ntishaka ko ibintu biyangara, ntabwo dukeneye intambara"". Mu gihe amazi yarenga inkombe mu mezi aheze, abasirikare bane ba Ukraine barapfiriye mu gitero cakozwe n'inyeshamba ziharanira ukwiyonkora ku wa 26 z'ukwa gatatu hafi y'umutumba wa Shuma uri mu ntara ya Donesk. Kuva ico gihe hagiye haba ibikorwa bito bito vyo gusotorana. Mu kwezi guheze, Uburusiya bwarakoze imyimenyerezo ya gisirikare mu ntara ya Crimea izungurutswe n'ikiyaga cirabura (Mer Rouge/Black Sea), intara bwigaruriye buyinyaze Ukraine mu 2014. Inyeshamba zirwanira mu ntara ya Donbas iri mu buseruko bwa Ukraine nazo nyene zifashwa n'Uburusiya. Ibihugu vyo mu burengero bivuga ko Uburusiya bubandanya burungika ingabo muri ako gace, hamwe n'ibirwanisjho bikomeye. Kremlin irahakana ayo makuru, ikavuga ko ahubwo ""abakorerabushake"" b'Abarusiya ari bo bariko bafasha inyeshamba zigaruriye uturere tw'intara za Donetsk na Luhansk mu kwa kane 2014. Hari ireresi itashoboye kwemezwa yakwiragijwe ku rubuga rwa Twitter mu misi iheze yerekana ibimodoka vya burende, inkoho zikomakomeye n'izindi modoka za gisirikare vy'Uburusiya biriko bija ku rubibe rwa Ukraine. Umukuru w'igisirikare ca Ukraine Jenerali Ruslan Khomchak avuga ko Uburusiya bwarungitse za batayo 28 hafi y'urubibe rwa ukraine mu buseruko, hamwe no muri Crimea, ibi bikavuga ko bwoba bwarungitse abasirikare bari hagati ya 20.000 na 25.000. Abategetsi b'Uburusiya ntibemeza aya makuru canke ngo batange ibitigiri nyavyo. Nk'uko Jenerali Khomchak abivuga, Uburusiya bufise hafi  intwazangabo n'abigisha ba gisirikare bababa 3000 mu mirwi y'inyeshamba mu buseruko bwa Ukraine. Umuvugizi wa Kremlin  Peskov avuga ati: ""Ni uburenganzira bw'Uburusiya kwimurira ingabo zabwo ahantu aho ari ho hose mu gihugu ku butaka bwabwo. Nta n'umwe vyotera umutima uhagaze kandi nta n'umwe bibangamiye"". Igisirikare c'Uburusiya cemeje ko muri uno mwaka indege ziriko zirimura abasirikare bangana 4000 zibakura mu ntara ya Volgograd iri mu bumanuko bw'Uburusiya zibajana muri Crimea. Kuva mu 2014, Uburusiya bwarakomeje ibirindiro vy'ingabo zabwo muri Crimea, harimwo n'ikigo gikomeye c'abasirikare barwanira mu mazi kiri ahitwa Sevastopol."	https://www.bbc.com/gahuza/amakuru-56623156
sports	'Cristiano Ronaldo ntagurishwa' - Erik ten Hag	"Umumenyereza wa Manchester United Erik ten Hag avuga ko umukinyi w'imbere wa Portugal Cristiano Ronaldo ari ""mu mugambi wabo"" mu mwaka ugira utangure ko rero ""atagurishwa"". Uwo mukinyi w'imyaka 37 ntazokina inkino z'igice ca mbere zibaziriza ihiganwa zizobera muri Thailand kandi yashaka kuva muri uwo mugwi. Yari yagarutse muri United mu mwaka uheze inyuma yo gukinira Real Madrid na Juventus. Uwo yahoze amenyereza Ajax, Ten Hag agira ati:""Ntari kumwe nacu kubera imvo bwite ziwe. Tumufiseko umugambi muri uyu mwaka. Ni ko biri."" ""Mfise igishika co gukorana na we. Cristiano si uwo kugurisha. Ari mu mugambi wacu. Dushaka amahirwe turi kumwe."" Isiba ry'uwo munye Portugal muri urwo rugendo ryatumye haba ibihuha kuri kazoza kiwe, inyuma kandi yo kutagaragara mu myimenyerezo y'uwo mugwi   yo kwitegurira ihiganwa ryimirije i Carrington. Ahubwo Ronaldo yagize imyimenyerezo n'umugwi nserukiragihu wa Portugal aho basanzwe bimenyerereza. Manchester United izotana mu mitwe na Liverpool muri Thailand  ku musi wa kabiri imbere yo kwurira indege baja muri Australia, Ten Hag akavuga ko ataramenya nimba Ronaldo azobasangayo mu nyuma. Uwo mumenyereza w'umudagi yongeyeko ko yavuganye na Ronaldo imbere y'urwo rugendo, asigura:""Twayaze neza. Ivyo biri hagati yanje na Ronaldo, ico nokwemeza n'uko twagiraniye ibiganiro vyiza cane."" Ten Hag  yagize kandi ico acuga kuvyerekeye uwoba kizigenza, cabaye ikibazo kuva mu mwaka uheze kubera Harry Maguire adahagaze neza. Yagize ati: ""Harry Maguire azoba kizigenza. Amaze umwaka urenga ari kizigenza. Amaze gushika kuri vyinshi. Nta nkeka mfise kuri ivyo."" Umukinyi wenyene United imaze kuzana muri iri ci n'umukinyi w'inyuma Tyrell Malacia yakuye mu mugwi wa Feyenoord. Biteze kunaza umukinyi w'inyuma Christian Eriksen ata n'urumeya bamutanzeko, bakaba kandi begereje kugiriranira amasezerano na Barcelone ku mukinyi Frenkie de Jong. Ten Hag yacishijemwo avuga ko United izozana abakinyi mu gihe ibonye ko bahuje uko bakina. Yongeyeko ati:""Dushaka kwongeramwo abakinyi babikwiye. Dufise umugwi mwiza cane, turiko turakora mu guteza imbere uburyo dukina, kandi akaryo karahari tuzotsinda."""	https://www.bbc.com/gahuza/articles/cw4pqdwzpz5o
religion	Tanzania: Ekleziya Katorika iragabisha ko Covid-19 iriko iriyongera ku rugero ruteye ubwoba	"Ekleziya Katorika muri Tanzania yaraye isohoye itangazo aho igabisha ko ibitigiri  vy'abandura coronavirus n'abicwa na Covid-19 bigenda vyiyongera, ihamagarira abanyagihugu gukurikiza ingingo zose zo kwikingira. Iri tangazo ryo kugabisha ryasohowe n'umukuru w'Inama y'Abepiskopi Katorika muri Tanzania  (TEC), Musenyeri Gervas Nyaisonga ku wa kabiri. Ariko , ntirivuga nimba no muri Tanzania hariho abariko barandura bwa bwoko bushasha bwa coronavirus, rigasaba abantu kuba maso bafatiye ku bivugwa mu zindi mpande z'isi. Iri tangazo rya Ekleziya Katorika rivuga riti: ""Mu mwaka uheze igihugu cacu carashoboye kurwanya uwu mugera. Abandura baragabanutse  mu nyuma turizera ko twatsinze"". ""Ubu hari iyongerekana rishasha ry'abandura. Ibihugu bitari bike biremeza ko biri mu bihe bitoroshe aho corona iriko iriyongera abantu bagapfa. Igihugu cacu si izinga, ni ngombwa ko twikingira, tukaba maso, tugatakambira cane Imana kugira ngo iturinde"". Ekleziya Katorika muri ico gihugu yagiye ifata ingingo zitandukanye kuva mu 2020 igihe iki kiza gitangazwa ko cinjiye muri Tanzania, iri tangazo rigasaba ko izo ngingo zibandanya zikurikizwa. Rishimangira riti: ""Duhimirize intambara yo kurwanya umugera wa coronavirus mu gukoresha ibirwanisho vyose vy'umutima, umubiri, ubuhinga no mu kibano. Ntiturambirwe no guhimiriza igisabisho, kwirinda gukorakorana, gukaraba n'amazi n'isabuni igihe cose, gufata ingingo igihe cose twiketse ibimenyetso vyayo, tukirinda kandi no kwegerana"". Umunyamabanga mukuru w'Inama y'Abepiskopi, Patiri Charles Kitima, yabwiye BBC igisata c'igiswahili ko vyabaye ngombwa ko Ekleziya isohora iri tangazo ryo kugabisha mu gihe bakirindiriye insiguro z'abahinga zizotangwa na reta ku bijanye n'iki kiza karanda. Ati: ""Duherutse kubona impfu ziyongera. Mu bisagara, twari tumenyereye kugira imisa imwe canke zibiri mu ndwi zo gusabira abapfuye, ariko ubu ni imisi yose. Hategerezwa kuba hari ikintu kitagenda neza"". Abategetsi ba Tanzania babandanya bemeza y'uko ata mugera wa coronavirus uri mu gihugu. Inyuma y'iri tangazo, icegera c'umushikiranganji w'amagara y'abantu, Dr Goodluck Mollel, yabwiye ikinyamakuru Mwananchi co muri ico gihugu ko abanyagihugu bobandanya batekanye mu kurindira amabwirizwa bahabwa na reta. Dr. Mollel ati: ""Ibi bintu reka tubirekere abahinga. Mu gihe hoba ingorane, reta izobisigura. Abantu bobandanya n'ibikorwa vy'ukugwiza umwimbu"". Mu mpera z'indwi iheze, ibinyamakuru vyo muri Danmark vyatangaje ko ingenzi zibiri zari zivuye muri Tanzania zatowe umugera mushasha wa coronavirus wadutse muri Afrika y'Epfo. Mu ndwi iheze nyene, reta y'Ubwongereza yarafashe ingingo yo kubuza ingenzi zivuye nuri  Tanzania na Repubulika ya Demokrasi ya  Congo kwinjira muri ico gihugu mu ntumbero yo kwirinda ikwirakwira ry'ubwoko bushasha bw'umugera wa Covid-19 bwatowe ubwa mbere muri Afrika y'Epfo. Ibihugu bindi 12 nivyo bimaze guhagarikirwa ingendo muri ico gihugu hagati y'ukwa cumi na kabiri n'intango y'ukwa mbere."	https://www.bbc.com/gahuza/amakuru-55822017
business	Ubufaransa bwemeje amakori ataguye neza Amerika	Inama nshingamateka y'Ubufaransa yemeje integuro y'itegeko rigena amakori acibwa ibigo bikomakomeye nka Google, Facebook na Apple. Guca 3% nk'ikori ku bikorwa vy'ibigo bikoresha itumatumanako bigera ku 30 birwiriyemwo ivyo muri Leta zunze Ubumwe za Amerika bishobora kuzanira leta y'Ubufaransa miliyoni 400 z'ama euros muri uyu mwaka wonyene. Abashingamateka birengagije akamo ka Leta Zunze Ubumwe za Amerika zavuga ko ari akarenganyo, kandi ko zigiye kwihora mu kuzoshiraho amakori nk'ayo. Umushikiranganji w'ikigega ca Leta w'Ubufaransa Bruno Le Maire yiyamirije impungenge za Amerika, avuga ko ibintu nk'ibi bikwiye gutoregwa umuti mu biganiro. Ubufaransa buvuga ko bikwiye ko ibigo vyifashisha itumatumanako, bitanga amakori aho bikorera aho kuyatanga aho bifise icicaro gikuru, ivyinshi bikaba bibarizwa muri Amerika. Ubufaransa bwananiwe kwumvisha ibindi bihugu gufatira hamwe iyo ngingo mw'ishirahamwe rya Bulaya, bari kwita 'GAFAs' mu majambo avunaguye, n'ukuvuga Google, Apple, Facebook na Amazon. Ubu rero bwahisemwo gutangura bwo nyene guca ayo makori, ariko bukizera ko iyi ngingo yabwo izoba iy'igihe gito. Hari ibiganiro hagati y'ibihugu bitunze kuruta ibindi bigize umugwi G7 hamwe n'ikigo kijejwe kuraba  imigenderanire mu butunzi n'iterambere mu kugabangana amakori avanwa mw'ikoreshwa ry'itumatumanako muri kino gihe rifise ikibanza gikomeye. Gutyo rero hakaboneka umwumvikano uvuye mu nama ugasubirira ingingo nka bene iyi y'Ubufaransa. Ubwongereza bwatangaje umugambi wo gushiraho amakori asa n'aya y'Ubufaransa, ico cemezo kikazoshobora kuja mu bikorwa mu mwaka uza. Espagne yo yakoze umushinge w'itegeko muri uyu mwaka. Umunyamakuru Dave Lee akorera muri Amerika ya ruguru ati 'Ubufaransa burikumiriye'. Ubutegetsi bwa Washington bwamaze kuvuga ko bugiye kwugurura ingingo yitwa 'Section 301', mu nzira yo gutohoza nimba hari aho burenganywa. Ni ingingo yakoreshejwe mbere, nk'inzira yo gushiraho ibiciro bishasha ku bihugu ubutegetsi bwa Trump bwibaza ko biriko biburiramwo mbege. Nimba Ubufaransa bugiye gukura miliyoni amajana z'ama euros mu mifuko y'ibi bihangange vyo muri Amerika, Amerika nayo ishobora kuvuga iti :'kuki tweho tutokura amafranga mu vyo Ubufaransa bukorera iwacu?' Uko niko vyagenze ku Bushinwa,  bigahamba Amerika mu ntambara y'ubudandaji ishobora no gukomera muri kazoza. Amakori ku bikorwa vy'itumatumanako, ni ikibazo giteye impungenge ku Bufaransa, kuko bwikumiriye. Ibiganiro vyigeze gutangura hagati y'ibihugu kuri ayo makori vyahavuye biburizwamwo kuko bamwe muri bo batari bashigikiye ayo makori. Aha umuntu yovuga nka Irland yavyungukiyemwo mu guhamagara abashoramitahe bashaka isoko ku mugabane wa Bulaya. Ibindi bihugu nk'Ubwongereza, Espagne na Autriche biracagonanwa gufata iyo nzira. Ico impande zompi zihuriyeko n'uko igihe carenze co kwiyumvira ingene ibigo vyungukira mw'itumatumanako bitozwa amakori. Ubufaransa bushobora kwitega ibintu bibiri. N'uko ibihugu bitera ikirenge mu cabwo bishiraho amategeko yavyo, bigatuma Ubufaransa butaba nyamwigendako. Ikindi n'uko iyo ntambwe Ubufaransa bwateye ishobora gutuma n'ibindi bihugu bibona ko hageze kwumvikana uko bitoza ayo makori biri hamwe. Ivyo vyotuma amafranga ivyo bigo vyahora vyikwegerako ataha mu bigega vy'ibihugu.	https://www.bbc.com/gahuza/48958633
sports	Ayavugwa mu mupira w'amaguru: Varane, Bellerin, Kane, Haaland, Jesus, Griezmann	"Manchester United iri hafi yo gushika ku masezerano n'umukinyi w'inyuma wa Real Madrid umufaransa Raphael Varane w'imyaka 28 amaze igihe kirekire aronderwa kugira ngo afashanye na Harry Maguire. (Mail) Hector Bellerin yabwiye  Arsenal ko yipfuza kugenda muri rino ci. Uyu mukinyi w'inyuma w'umunya Espagne w'inyaka 26, umukinyi amaze igihe kirekire gusumba abandi muri uyo murwi wa Mikel Arteta, yizeye ko ashobora kwimukira muri Inter Milan. (Metro) Manchester City yakuye akarenge mu ruhigi rwo kurondera umusatirizi wa Barcelona umufaransa  Antoine Griezmann w'imyaka 30, ariko ikaba igiye guhindukirira umusatirizi wa Borussia Dortmund umunya Norvege Erling Braut Haaland w'imyaka 20 hamwe na Harry Kane w'imyaka 27 akinira Tottenham akongera akaba kizigenza w'umurwi nserukiragihugu w'Ubwongereza.  (Sun) Chelsea yiteguye gutanga ""igifovya"" c'amafaranga kugira irabe ko yoronka Haaland. (Star) Griezmann ashobora kuba ariko arasubira mu murwi yahoze akinira Atletico Madrid, biciye mu kumuguzanya n'umukinyi wo hagati wa Espagne Saul Niguez w'imyaka 26. (Express) Bayern Munich iriko irarondera uwosubirira umusatirizi wa Pologne Robert Lewandowski w'imyaka 32 ashobora kuba yipfuza kwimukira muri  Real Madrid mu ci ry'umwaka uza mu gihe asigaje umwaka umwe gusa mu masezerano afitaniye n'uyu murwi wo mu Budagi. (AS - in Spanish) Ubutumwa yacishije kuri Twitter ariko agaca abufuta, umukinyi wo hagati wa Real Madrid  Isco buvuga ko uyu mukinyi w'umunya Espagne azova muri uyu murwi mu gihe amezi 12 asigaje mu masezerano afitaniye n'umurwi wiwe azoba arangiye, mu gihe imirwi ya Arsenal, Tottenham Hotspur na Napoli imwipfuza. (Mirror) Manchester City na Wolverhampton Wanderers yompi iripfuza umukinyi w'inyuma wa Fulham Antonee Robinson w'imyaka 23. (Mirror) Juventus iriko irarondera umusatirizi wa Manchester City umunya Brésil Gabriel Jesus w'imyaka 24. Uyu murwi w'Ubutaliyano urarondera kandi n'umusatirizi wa Everton umutaliyano Moise Kean w'imyaka 21. (Tuttosport, via Mail) Arsenal iriko iregereza amasezerano n'umukinyi wo hagati wa Lyonumufaransa Houssem Aouar w'imyaka 23 hamwe n'umubirigi akina hagati Albert Sambi Lokonga w'imyaka 21 asanzwe akina muri Anderlecht.Iriko kandi irakurikiranira hagufi umukinyi wo hagati wa Leicester City umwongereza James Maddison w'imyaka 24. (Sun) Umumenyereza mushasha wa Crystal Palace Patrick Vieira ariko ararondera umunyegori w'umwongereza Remi Matthews w'imyaka 27 aherutse kuronka uburenganzira bwo kuva mu murwi Sunderland wo mu cicaro ca kabiri asanzwe asamira. (Mirror) West Brom iriko iragerageza kurondera umukinyi wo hagati wa Chelseaumwongereza Trevoh Chalobah w'imyaka 22, ariko iriko imurwanira n'uwundi murwi uvugwa ko woba iri Brentforduherutse kuduga muri Premier league, hamwe n'umurwi w'Ubufaransa Lorient, iyi ikaba ari imwe mu yiriko iramurondera. (Express & Star)"	https://www.bbc.com/gahuza/imikino-57817564
entertainment	Umunyarwandakazi Isabelle Kamariza ku rutonde rwa Forbes	Umunyarwandakazi Isabelle Kamariza ari ku rutonde rw'ikinyamakuru co muri Amerika, gitanga udushimwe, Forbes. Ni urutonde rw'abagore 8 ba mbere muri Afrika, baranzwe n'ibikorwa bihindura ubuzima bw'abandi cane cane abari mu bibazo bakeneye gufashwa. Isabelle Kamariza yashimwe kubera ikigo ciwe 'SolidAfrica', kigemurira abarwayi badashobora kwifungurira mu bitaro bine mu Rwanda. Yavuganye na Florentine Kwizera, atangura amubaza uko yakiriye ako gashimwe (umviriza aho hejuru).	https://www.bbc.com/gahuza/amakuru-56380373
sports	Patrice Motsepe kuva kuri uyu wa gatanu niwe aramutswa Caf	"Patrice Motsepe wo muri Afrika y'Epfo kuva uwu munsi niwe aramutswa Caf, urwego rujejwe umupira w'amaguru muri Afrika inyuma yo gutorwa atagira uwo bahiganwa. Inzira yo gushikira ico kibanza ntiyagoye uwo mugabo w'imyaka 59 mu gihe ku ndwi iheze abo bari guhiganwa basokoye, uwundi nawe yari kuba umukeba - Ahmad wo muri Madagascar - akagira intambamyi zo guhiganwa. Ashikiriza ijambo abakuru b'amashirahamwe y'umupira w'amaguru muri Afrika ahabereye amatora,  ku murwa mukuru wa Maroc Rabat, Motsepe yavuze ingene ubumwe bushobora kuba imburi y'ikiringo  c'ibihe bishasha mu mupira w'amaguru. Motsepe yavuze ati: ""N'iteka rikomeye cane kuri jewe [kuba umukuru wa Caf]. Aza  ubugira icenda mu bantu bakize cane muri Afrika, ku bwa Forbes. ''Reka nshimire umuvukanyi [Umukuru wa FIFA] Gianni [Infantino] ku cerekezo no gutera intege ubumwe. Tuzohangana n'ibibazo vya Afrika kandi tuzobishobora, ariko ivyo tuzobishikako ari uko twunze ubumwe."" Mu nyuma Motsepe yahindukiriye abagize abakuru b'amashirahamwe y'umupira w'amaguru muri Afrika n'inama nshingwabikorwa mu gihe yerekeza  kuri kazoza keza  gusumba. ''Uburongozi dufise muri Afrika (hamwe)  n'uburongozi dufise mu mupira w'amaguru muri buri gihugu  bimpa  kurema no kumpa urufatiro. ""Ndaremye cane ko dukoreye  hamwe, koko tuzoshobora ivyo twiyemeje mu gutuma umupira w'amaguru udashika kw'isonga gusa ariko ube mu ya mbere myiza kw'isi."" Motsepe, asanzwe afise  umugwi Mamelodi Sundowns watsindiye igikombe ca Afrika c'imigwi co mu 2016 , yari amaze gushikiriza icifuzo ciwe co kubona umugwi wo muri Afrika utsindiye igikombe c'isi. Muri iyo nama ya bose, abayigize 52 - uretse Chad, ishirahamwe ryayo ryafuswe na reta ku wa kane, na Eritrea arivyo bihugu bibiri bititavye - batoye kwongereza ibibanza vy'ivyegera vy'umukuru wa Caf kuva kuri batatu bakaba batanu."	https://www.bbc.com/gahuza/amakuru-56371250
