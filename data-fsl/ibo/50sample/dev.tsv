religion	RCCG Prayer Walk: Adeboye na ụka RCCG na-eme ngagharịiwe maka nchekwa	Onyeisi ụka 'Redeemed Christain Church of God' bụ Enoch Adeboye du ndị ụka na-eme ngaghariwe na Naịjirịa niile maka ọnọdụ nchekwa. Ọ sị ka ndị otu soro na njem ekpere nke ndị jikọtara ụka Kraịst bụ CAN n'ịchafụ hiwere n'ihi ogbugbu a na-egbu ndị otu ha na Naịjirịa. Osote onyeisi ụka a bụ Funso Odesola sị na parishi dị 25000 na Naịjirịa ga-eso mee ya bụ ngagharịiwe. Ngagharịiwe a na-abịa dịka onyeisi ụka Katọlik na Naịjirịa bụ Bishọp Hassan Mathew Kukah kwupụtara ogbugbu otu nwata akwụkwọ Semịnarị. Nwata a bụ Michael Nnadi, onye gbara afọ iri na asatọ so n'ụmụakwụkwọ anọ a tọọrọ na Kaduna n'ọnwa Jenụwarị afọ 2020. E mechara gbuo ya na otu nwaanyị ma tọhapụ ụmụakwụkwọ atọ ndị ọzọ. Cheta na ndị ụka Katọlik mekwara ngagharịiwe maka ogbugbu ndị ụkọchukwu ha n'ọnwa Mee afọ 2018, Ọtụtụ ndị mmadụ na-abatara atụmatụ a nke ha gosiri na soshal midia; Anwụchiela onye chọrọ ịtụ ogbunigwe n'ụlọụka 'Winners Chapel' Aka ndị uweojii akparala otu onye chọrọ ịtụ ogbunigwe n'ụlọụka na Kaduna n'ụbọchị Sọnde. Ọnụ na-ekwuru ndị uweojii na Kaduna gwara BBC na aha nwoke ahụ bụ Nathaniel Samuel. O kwuru na amatabeghị ma nwoke ahụ ọ bụ onye ụka 'Winners Chapel' ka o si esi bịa. Mana nnyocha ka na-aga n'ihu iji chọpụtachaa etu ya bụ ihe si mee. Ụgbọelu a ị hụrụ ebe a bụ nke osote onyeisiala bụ Yemi Osinbajo sị na ya ripụta otu afọ gara aga mgbe ọ dara kụjaa na Kabba. Osinbajo na-aga njem ịchụ nta vootu na Kogi mgbe ya bụ ihe mberede mere. Ọ tụụrụ Chineke mmamma maka ịme ka ya na ndị otu ya bụrụ ndị dị ndụ n'ala ndị dị ndụ taa. Ọtụtụ ndị mmadụ na-ezitere Osinbajo ozi iji soro ya kelee Chineke maka ịzọpụta ya na ndị ọrụ ya n'ihe mberede ahụ gaara ịta isi ha. Ka o ji ọkara gafee elekere iri na abụọ nke ehihie ụbọchị Sọnde, ọkụ malitere ịgba ụlọọrụ ndị Independent National Electoral Commission (Inec) nke dị na Ogidi n'ime okpuruọchịchị Idemili Nọt dị n'Anambra steeti. Ọnụ na-ekwuru ndị uweojii bụ Haruna Mohammed mere ka anyị mata na ya bụ ọkụ malitere n'ọhịa dị n'akụkụ ụlọ ahụ were bata. Ebe ndị ọrụọkụ gbaliri ike ha ịgbanyụ ya bụ ọkụ, ndị uweojii egbochiela ogige ahụ maka ndị ohi na ndị ekperima dịka ha na-etinye anya n'ihe kpatara ya bụ ọkụ. BBC gbaliri inwete onyeisioche Inec n'Anambra bụ Nkwa Orji, mana ọ zaghị ekwenti ya. Nnụ kwuru nnụ igwurube na-eyi ndị mmadụ egwu ugbua na mba dị icheiche na mpaghara ọwụwa anyanwụ Afrịka site n'ịtakasị ihe ha kọrọ n'ubi. Mba ebe igwurube ndị a na-akpa ike gunyere Somalịa, Ethiopia na Kenya, mana ọ bụ na Somalia ka ọ ka njọ. Otu mba ụwa bụ UN kwuru na igwurube a ga-enye mba 20 nsogbu. Novak Djokovic emeriela Dominic Thiem iji turu ugo n'asọmpi tennis Australian Open nke afọ 2020. Mmeri a mere ka Djokovic gbagote n'ọkwa onye nke mbụ na ụmụnwoke na-akụ tennis n'ụwa niile. Nke a bụkwa nke ugboro asatọ Djokovic na-eturu ugo n'asọmpi a. Mịnịstrị na-ahụ maka ahụike na Naịjirịa kwuru na ha enwetela ngwaọrụ eji enyocha ahụ maka ọrịa coronavirus. Ha sị ka onye ọbụla si mba Chaịna bata n'ime otu ọnwa gara aga gbalịa chịkọta onwe ya ruo izuụka abụọ ma kpọtụrụ ndị ọrụ ahụike. Ozi a si n'akara twitter ha pụta kwuru na otu 'World Health Organisation' nyere ha aka nwete ngwaọrụ ndị ahụ. N'aka ọzọ Coronavirus egbuola otu nwoke gbara afọ iri anọ na anọ na mba Philippines dịka ọ bụ onye mbụ ọrịa a gburula na mba ọzọ na-abụghị Chaịna. N'agbanyeghi na nwoke a bụ onye Chaịna, a sị na ọ dịka o bu ọrịa a si Chaịna bata zie na Philippines bụ ebe ọ nwụrụ. A sị na oke oyi (pneumonia) malitere tụwa nwoke a mgbe ebugachara ya n'ụlọọgwụ na Manila bụ isi obodo Phillippines. Ihe karịrị mmadụ narị atọ anwụọla n'ọrịa a kamgbe ọ pụtara ebe ibu ya akarịala puku iri na anọ n'ụwa niile. Mana ndị ọ ka metụta bụ ndị si na Wuhan dị na mpaghaara Hubei nke Chaịna. Nwaanyị ọzọ ya na nwoke so si mba Chaịna bata Philippines bukwa ọrịa a mana ọ ka dị ndụ. Ndị dọkịnta na Naịjirịa agwala gọọmentị etiti busie agha ike megide ọrịa Lassa fever dịka ọrịa na-egbu onye ọ na-arịa nakwa onye na-agwọ ya. Dịka ọ dị ugbua ọrịa a eguola ihe ruru mmadụ iri anọ na otu na Naịjirịa nke gụnyere ndị ọrụ ahụike. Akwụm chịm na PDP - Nwosu Onye na-anọchiteanya ndị Ezinihitte n'ụlọomeiwu Imo Steeti bụ Anyadike Nwosu ekwuola na kwụchịm n'otu  PDP iji katọọ akụkọ sị na ọ mabala n'APC. N'ozi o wepụtara, Nwosu sị na o nweghi ebumnobi ọbụla ịbanye Pati APC. Onye nchịkọta otu egwu Manchester City bụ Pep Guardiola sị na ahụta ya dịka onye mara afọ n'ala maọbụrụ na ọ mabuteghi Iko Champions League. Agbanyeghi na Guardiola ebutela Iko ise kamgbe afọ anọ ọ bịara Man. City mana ọ sibeghi Iko asọmpi Uefa ọbụla n'imi. Ihe nkiri a ga-amasị gị:	https://www.bbc.com/igbo/afirika-51346149
business	Crayfish Business: Njem 'crayfish na-aga site n'osimiri ruo n'ọdọahịa	Ịsha bụ crayfish bụ otu n'ime akụrụngwa ndị dị mkpa e ji esi nri ka ọ dị ụtọ. Ndị na-akụ azụ na mba mmiri kọwara etu ha si akụta ya site n'osimiri ma ghee ya maka iji e si nri. Usoro ndị ịsha na-agabiga gụnyere; ịkụta ya na mmiri, ịgbasa ya, ịhụkpọ, ịgba ya n'akpa ma buru ya gaa ahịa. Kirie usoro ndị a n'uju; Ndị mere akụkọ a: Chris Sanctus Chukwudi Okereke na Adline Okere	https://www.bbc.com/igbo/afirika-56987521
health	Coronavirus Vaccine: E nwetela ọgwụ e ji agwọ coronavirus na Naịjirịa?	"Ọtụtụ mmadụ na soshal midia na Naịjịrịa nakwa ụfọdụ ụlọ ntaakụkọ na-ekesa akụkọ na-ekwu na o nwere ọkammụta chopụtara ọgwụ na-agwọ nje coronavirus. Ọkammụta ahụ bụ Maduike Ezeibe bụ onye na-akuzi nkuzi na mahadum ọrụ ugbo Michael Okpara dị na Umudike. Ọkammuta Ezeibe, dịka akụkọ siri kwuo, sị na ọgwụ ya ga-enye aka n'ịgwọ ịba Lassa na Coronavirus. Ka a ka na-atule akụkọ a, Ọkammụta Maurice Iwu bụ onye bụbu onyeisi ngalaba na-ahụ maka ntuliaka na Naịjirịa kpọrọ ndị ntaakụkọ oku wee si na ya nwere ọgwụ olemole ya na-enyocha maka ọgwụgwọ nje a. Akụkọ ndị ọzọ maka ọgwụ coronavirus Tupu ndị a ekwuo na ha nwere ihe nwereike ịrụ ọrụ n'ịgwọ coronavirus, o nwekwara ndị ọzọ wuru ewu. Otu akụkọ si Chaina kwuru na a choputara na ọgwụ ejibu agwọ ịba na Naịjirịa na ọtụtụ mba a kpọrọ chloroquine na-ere dịka ọgwụ nje choronavirus. Ndị ọkammụta na sayensi ekwubeghị na nke a bụ eziokwu. Ọzọkwa bụ ụfọdụ ndị ntaakụkọ na-ede na ndị sayensị na maba Izrel nọ n'ụzọ ịchọpụta ọgwụ nje a. Kedụ ihe ndị na-ahụ maka ahụike na-ekwu maka okwu ndị a? Ngalaba na-ahụ maka ahụike n'ụwa a kpọrọ ""World Health Organisation"" (WHO) dere na webụsaịti ha na enwebeghi ọgwụ coronavirus ugbua. WHO sị na-enweghị ọgwụ ọbụla nwereike gbochie nje a kama na ndị butere ya kwesiri inwete ọgwụgwọ ga-enyere ha aka maka mpụtara ya bụ ọrịa na-ahụ ha. Dịka WHO - so na ndị ejechaa ọgwụ n'ihe banyere ọdịmma mba ụwa - siri kwuo ọ bụ mgbochi bu ihe a ma dịka ihe ga-enyere mmadu aka n'ebe ọrịa dị. Anthony Fauci bụ onyeisi ngalaba na-ahụ maka ọrịa na mba Amerịka a kpọrọ ""National Institute of Allergy and Infectious Diseases"" sị na ọ ga-eru otu afọ tupu ewepụta ọgwụ ọrịa coronavirus. Ọ sị, ""Ọgwụ e mere ma bido na-enyocha n'ime otu afọ abụghị ihe a ga-ekesa ndị mmadụ."" Okwu ya a bụ maka na a na-enyocha etu ọgwụ ga-adị mmadụ na-ahụ site n'ihe Bekee kpọrọ ""clinical trials"". Ọgwụ ọhụrụ ọbụla ga-agabiga nyocha na nwale tupu ndị dọkịta amalite inye ya ndị mmadụ maka ọgwụgwọ ọrịa. A na-eme nnyocha ọgwu ahụ maka: E nwere ụzọ atọ eji enyocha ọgwụ: 1)A ga-eji ihe Bekee kpọrọ ""computer models"" na anụ ahu eji ihe Bekee kpọrọ 'human skins cells"" mee nyocha ọgwụ Usoro a ga-enye aka ka a mata etu ọgwu ahụ ga-esi nye mmadụ nsogbu Ọtụtụ ihe eji chọọ ime ọgwụ na-ada nyocha a maka na ha na-emebi anụ ahụ 2) A ga-eji anụmanụ dị ka oke ọcha nwaa ọgwụ gafere nyocha nke mbụ ahụ. A ga-elele etu ya bu ọgwụ di na-ahu ya bụ anụmanụ 3) Ọgwụ gafere nyochaa e ji anụmanụ mee ga-agazị n'ihu ma bụrụ ihe a ga-enyocha na-ahụ mmadụ Ndi e ji eme nyocha bụ ndị na-arịa ọrịa a chọrọ iji ọgwụ a gwọo 4) Site ebe a, a ga-enyezi ikike ka a malite inye ọha ya bu ọgwụ. Ọkanmụta Osibogun, bụ onye ọkachamara n'ihe banyere nje na ụlọọgwụ mahadum Legọs, sị na ọtụtụ ihe ndi mmadụ na-ekwu na-eji agwọ nje a dịka mmanya ọkụ na ofe ose abụghị ihe sayensi kwadoro. Osibogun sị,"" Oke ofe ose na mmanya bụ inyere ndi na-ere ahịa aka ire ahịa ha ọfụma maka na amaghị ha ka ihe eji agwo ọrịa."" Ọ sịkwa ka agbadogodi ụkwụ maka okwu Chloroquine, nke o sị na ndị WHO ekwubeghi na ọ ga-ere. ""Ndị mmadụ na-anwa ọtụtụ ihe mana ọ ga-eru ọnwa isii tupu a mata ihe ga-arụ ọrụ."" Kedụ ihe Ọkammuta Ezeibe na-ekwu? BBC Kpọrọ Ọkammụta Ezeibe ka ajụta ya ma nchopụta ya o gara n'uzoro anyi dere n'elu mana ọ sị na ya no n'ụzọ ka akọghachie ya."	https://www.bbc.com/igbo/afirika-51717047
entertainment	Igbo Actors: Ha achọrọ Biafra ka ọ bụ ha achọghị Biafra?	Okwu Biafra bụ okwu na-emetụ otutu ụmụafọ Igbo n'obi. Dịka otu dị iche iche dị ụgba na-ama ọkwa maka enweta Biafra. Ndị dịka Anne Njemanze, Klint the Drunk, Noble Igwe na otutu ndị ọzo gwara BBC uche ha maka ịnweta Biafra. Lee ihe niile ha nwere ikwu maka okwu a.	https://www.bbc.com/igbo/afirika-51163537
health	Carbon Monoxide: Tupu i gbanye igwe i ji amụ ọkụ, lee etu ị ga-esi chekwaa onwe gị	"Kwa ụbọchị ka akụkọ na-apụta etu gaasị Bekee kpọrọ ""Carbon Monoxide"" si egbu ndị mmadụ n'ụra. Gaasị a na-esi n'igwe na-enye ọkụ enweghị usi nke o ji enwe agwa ""color"", nke mere na ị nwereike ikuru ya na-amaghị ama. BBC Igbo kpọrọ Dọkịta McGinger Ibeneme, onye kwuru na ọ bụ ikuru ọtụtụ 'Carbon Monoxide' a ga-egbunwu mmadụ. O kwukwara na ihe kacha ebute ya bụ nsogbu bụ mmadụ ịnọ ebe ikuku anaghị esinwu apụ, nke bụ na gaasị ọjọọ a bata n'ebe ị nọ, ma ọ hụghị ụzọ ọ ga-esi pụọ, ọ bụrụ nsogbu nye onye na-ekuru ya. BBC Igbo gbara onye ọrụ nchekwa ajụjụọnụ maka egwu dị n'iji igwe ọkụ na-amụ ọkụ nakwa nchekwa dị mkpa maka ya. Dibia Bekee Chuka Agunwa gwara BBC Igbo na egwu dị icheiche dị n'iji igwe ọkụ mụọ ọkụ ọkachasị egwu ọkụ ọgbụgba nakwa egwu anwụrụ ikwugbu mmadụ. Mmadụ ise si n'otu ezinaụlọ dị mmadụ isii n'obodo Igboetche dị n'okpuru ọchịchị Etche dị na Rivas steeti anwụọla site n'anwụrụ ọkụ. Ụdị anwụrụ gburu ezinaụlọ ahụ bụ nke si n'igwe na-enye ọkụ nke a na-akpọ 'Genereator' na Bekee. Ndị nwụrụ n'ime ezinaụlọ ahụ bụ nne bụ Onyinye Monye, nna bụ Andrew Monye na ụmụaka atọ n'ime anọ. Akụkọ kwuru na ezinaụlọ ahụ gbanyere igwe ahụ na-enye ọkụ ahụ dobe ya n'ime ụlọ ebe ha na-asa ahụ were labaa ụra. Mana ndị ọrụ nchekwa na ndị ọnụ na-eru n'okwu kwuru na anwụrụ si n'igwe ahụ enweghị ebe o si apụ, kama ọ bara n'ime ụlọ niile wee tọgbuo mmadụ ise ahụ n'ụra. Naanị otu onye ka a gbapụtara n'ime ha bụ otu nwa ha dị afọ 13 bụ onye e bugara ụlọọgwụ mana ụmụnne ya ndị ọzọ dị afọ 15 na afọ 11 nwụrụ n'ụra ha. Otu onye obodo ahụ kwuru n'igwe ahụ na anọbu na mbara mana ọ bụ ohi e bidoro na-ezu n'akụkụ ebe ahụ mere ha ji bubaa ya n'ime ụlọ. Mana ụfọdụ ndị ezinaụlọ ahụ ekwetaghị n'ihe a mere, kama, ha na-ekwu na ọ bụ nshi ka e nyere ụmụnne ha. Onye nkwuchiteọnụ ndị uweojii na steeti ahụ bụ Nnamdi Omoni kwuru n'ezie n'ihe a mere, ebe e bugara ozu mmadụ ise ahụ nwụrụ anwụ n'ụlọ ozu. O kwukwara na ha na-eme nyocha banyere ihe ahụ mere. Ọtụtụ ezinaụlọ na-eji igwe na-enye ọkụ amụ ọkụ na naịjirịa nke mere na ọ dị mkpa ka onye ọbụla mara nchekwa dị icheiche igbochi ọkụ maọbụ anwụrụ si na igwe ahụ. Akụkọ ndị ọzọ ga-amasị gị"	https://www.bbc.com/igbo/afirika-45205286
politics	Ụlọikpe ukwu n'Osun steeti anapụla Sineto Ademola Adeleke mmeri o meriri dịka onye nnọchite anya PDP na ntuliaka ime ụlọ	"Ụlọikpe ukwu dị na Ijebu-Jesa na Steeti Osun ekpebiela na ọ bụ Dotun Babayemi bụzị onye ga-anọchite anya PDP na ntụlịake nke ndị Gọvanọ nke steeti ahụ na-abịanụ. Ụbọchị Wenezde gara aga mgbe ọnwe Maachi dị n'ụbọchị asatọ ka ọgbara dị na PDP steeti ahụ butere ịme nchụlịaka ime ụlọ abuọ bụ nke mere ka Ademola Adeleke na Dotun Babayemi si n'otu Pati ahụ pụta dịka ndị ga-anọchite anya PDP na ndọrọndọrọ ọchịchị ndị gọvanọ steeti ahụ. Nke a mere ka Adedokun Ademola na mmadụ iri abụọ na itoolu (29) ndị ọzọ wepụ PDP na Inec ụlọikpe. Ọkaikpe nọ n'isi ya bụ okwu bụ Adeyinka Aderibigbe sị na ndị tụọrọ Babayemi akwụkwọ so usoro ụlọikpe kwuru na mkpebi ha kpebiri n'ụbọchị iri abụọ na abụọ nke ọnwa Nọvemba afọ 2021. Nke a mere ya bụ ụlọikpe jiri kpebie na ọ bụ Babyemi bụ onye meriri ntụlịka imeụlọ ahụ ma bụrụkwa onye ga-anọchite anya PDP mgbe aga eme ntuliaka Gọvanọ steetị ahụ. Rupiah Banda, aka chịburu mba Zambia alaala mmụọ. Banda dị afọ iri asatọ na ise (85) mgbe ọ nwụrụ n'ụbọchị Fraịde, 11 nke ọnwa Maachị 2022, rịara ọrịa kọlọn kansa ọtụtụ afọ tupu ọ nwụọ, dịka Andrew Banda nwa ya si gwa ndị ntaakụkọ AFP. Banda bụbu osote onyeisiala banyere oche ọchịchị mgbe ọrịa mkpọnwụ ahụ gburu Levy Mwanawasa bụ onyeisiala mgbe ahụ. Banda bụ onye nke anọ chịrị mba Zambia ka ha nwerechara onwe ha n'aka ndị Briten. Ọ chịrị afọ atọ - site n'afọ 2008 ruo 2011 - n'ihe bụ ọchịchị akụnụba obodo toro ọfụma mana ebubo mpụ na nrụrụaka juru. Ọ rụrụ ọtụtụ ụzọ, ụlọọgwụ nakwa ụlọakwụkwọ, nke ụfọdụ n'ime ha bụ ndị e bidoro ịrụ oge Mwanawasa nọ n'ọchịchị. N'agbanyeghi na akụnụba mba ahụ toro ọfụma n'oge ọchịchị ya, Banda azọtanwughi oche onyeisiala n'afọ 2011, dịka Michael Sata meriri ya. Mba India ekwuola na ha amaghị ama tụbanye ogbunigwe na mba Pakistan n'ụbọchị Wenezde, 9 nke ọnwa Maachị 2022. Ha kwuru na ọ bụ ""mmebi ngwa ọrụ"" oge a na-elekọta ya etu e si emebu, butere ọdachi a. Ha rịọrọ mgbaghara ma kwuo na ""ọ bụ ihe ịta ezigbo ụta"" nye ha, dịka ha kuturu ume ndụ na enweghi onye ogbunigwe ahụ tụgburu. Ndị agha mba Pakịstan kwuru na ""otu ihe na-efe oke ọsọ n'ikuku"" dara nso obodo Mian Channu dị na mpaghara ọwụwa anyanwụ mba ahụ, ma kwuo na ya bụ ihe tinyere ndị njem ụgbọelu n'ihe ize ndụ dịka o si n'ebe ha na-esi efefe gafere. Mba abụọ a nwere ngwaagha nuklia. N'ozi o ziputara na mịnịsta na-ahụ maka ndị agha n'India sị "" n'ụbọchị itoolu nke ọnwa Maachị ka ogbunigwe gbapụrụ mgbe a na-edozi ihe mebiri na ya. Gọoment India ehiwala oke kọmitii ga-etinye anya na ya bụ ihe mere"". Islamabad adọọla Delhi aka na ntị ka ụdịrị ihe ahụ ghara ịme ọzọ. Ya bụ ogbunigwe gbapụrụ si n'obodo Sirsa dị na steeti Haryana. Ndị agha Pakistan sị  na ya bụ ugbunigwe feruru ihe ruru kilometa 124 (maịlị 77) ma felie ihe ruru ""altitude"" 12,000 maọbụ 40,000 ft n'urukpuru tupu ọdaa na Pakistan. Ọnụ na-ekwuru ndị agha na Pakistan bụ Major-General Babar Iftikharon sị  ụbọchị Tọzde na ya bụ ogbunigwe fepụrụ tinyere ọtụtụ ụgbọelụ bụ ndị mmadụ nakwa ihe ndị ọzọ dị na elụ na ala na Pakistan nakwa India n'ụjọ. Ụbọchị Frịade ka mịnịsta na-ahụ maka mba ofesi ndị Pakistan sị na ha ekpesala ya bụ ihe n'aka ndị mba India. Ha gwakwara India ka ha mee ka ha mara ihe ha chọpụtara mgbe ha mechere nchọpụta ha."	https://www.bbc.com/igbo/afirika-60718893
sports	Leicester City vs Newcastle United: Newcastle United siri bọọlụ bọọlụ taa n'ọgbọegwuregwu	Newcastle United gara ọrịrị na King Power statuim taa ebe Leicester City ji ọkpụrụkpụ goolu ise asataghị ihe meere ha ọjị. Nwaafọ Igbo bụ Wilfried Ndidi sokwa gbaa aka ahịa taa. Nke a bụ ugboro anọ Newcastle United achịtaghị aja n'asọmpi kemgbe amiltere Premia Lig nke afọ a. Mbọ niile ha gbara lara ha n'iyi nke bụ na ha gbatakwuru akwụkwọ mmeemmee nke mere ka achụpụ Isaac Hayden ebe ọ na esi ọnwụ ịnye goolu na nkeji nke 43. Mgbe ahụ ka ịhe bidoziri tawara Newcastle nke bụ akpụ maka na ha dịzị mmadụ iri agba ya bụ bọolụ. N'otu aka ahụ ka e sị nyekwa onye otu ha ọzọ bụ Fabian Schar akwụkwọ nke ịdọ aka na ntị na nkeji 88 mgbe egwuregwu ahụ chọwara ịgwụ. Ricardo Perira nke Leicester City ji nkeji iri na isii gbaa aka ahịa ụtụtụ mgbe ọ kpara ọtụtụ mmadụ n'otu ahịrị were tinye ya bụ bọọlụ na mmpịọ New castle. Jamie Vardy tinyere goolu abụọ na nkeji 54 nakwa nkeji 64 ka a lọtachara ezumike. Paul Dummett nke Leicester zakwara aha ya na nkeji 57. Mana nwaafọ Igbo bụ Wilfred Ndidi ji goolu nke ịkpeazụ meere Newcastle mmezi na nkeji 90 ka asọmpi ahụ kụụrụ ọnụ.	https://www.bbc.com/igbo/egwuregwu-49872912
business	House Rent: Lekwa ebe ụgwọ ụlọ kacha dị ọnụala na mpaghara ọwụwa anyanwụ	Ihe atọ kachasị mmadụ mkpa n'ụwa a bụ nri oriri, akwa oyiyi na ụlọ obibi. Mana ọbụghị mmadụ niile na-ahụ ebe ha ga-edebe isi n'ihi oke ọnụ ụgwọ ụlọ n'ada. N'obodo niile mepere emepe na mpaghara ọwụwa anyanwụ, ịkwụ ụgwọ ụlọ abụghị egwu a chị ụtaba n'aka agba. Mana kedu ebe ụgwọ ụlọ kacha ada ọnụ? BBC Igbo bara n'ahịa ịmata nke ekwe na-akụ. Ajụjụ anyị bụ: Kedu ebe ụgwọ ụlọ ihe dịka ọnụụlọ atọ (three-bedroom) kacha galaa ọnụ n'ala Igbo? N'ebe dịka GRA maọbụ 'Independence Layout', ụgwọụlọ maka ọnụ ụlọ atọ ahụ dị ga-ebido na puku 800 ruo otu nde naịra maka otu afọ. Na 'New Heaven', ego ya ga-eru bido na puku 500 ruo puku 650. Mana ị gaa n'akụkụ Achara Layout maọbụ Trans-Ekulu, ọ ga-abụ ihe dịka puku 300 maọbụ 350. Ọnịcha Nnamdị Obiejesi onye oji ego achụ ego na otu nkwọ Ọnịcha, kwuru na ụgwọ otu afọ maka ọnụ ụlọ atọ ga-eru puku 700 maka ụlọ ọhụrụ, maọbụ puku 400 maka ụlọ ochie na mpaghara GRA Ọnịcha. Mana ụlọ di etu ahụ na mpaghara 'Housing Estate' dị na Three-three ga-abụ ebe puku 350 maọbụ 400. N'Awada, Ugwuagba Obosi, Oba, ego ọnụ ụlọ atọ bụ bido na puku 250 ruo 300. Owere bụ obodo e ji ikpori ndụ mara, nke mere ọtụtụ ji echu ya ka mmiri. Mana ịkwụ ụgwọ ụlọ ebe ahụ abụghị atọ kọbọ. Ịchọta ọnụ ụlọ ato na mpaghara Ikenegbu, 'Concorde' maọbụ Spillberg ga-efu gị bido na puku 600 ruo 800. I gaa na mpaghara Ọjị, 'Okigwe Road', Amakọhịa, Obinze, dịrị gawa, ị ga-enweta ọnụ ụlọ atọ a rụrụ ochie n'ọnụ puku 300 ruo 350. Mana ụlọ ọhụrụ anaghị adị ala karịa puku 400. BBC Igbo jụrụ ese wee chọpụta na ụgwọ ọnụụlọ atọ na mpaghara GRA nke Abakiliki bụ bido na puku naịra 500 ruo otu nde. Mana ebe ndị ọzọ dịka Azuiyiokwu, 'New Layout', 'Mile fifty' dịrị gawa, bụ bido na puku naịra 300 ruo 400. Ebe ụgwọ ụlọ ka ada ọnụ n'Awka bụ na mpaghara Agu Awka. N'ebe ahụ, ọnụ ụlọ atọ kwụ chịm bụ bido na puku 600 ruo puku 800. Ụlọ ochie dị ebe ahụ bụ bido na puku 400 ruo puku 450. Ebe dị ka 'Awka town' bụ puku 300 maọbụ puku 350. Mana ịbanye n'ime Amọbịa, Amansii, dịrị gawa, mmadụ nwere ike inweta ọnụ ụlọ atọ maka puku 250. Na mpaghara 'Aba-Owerri road', 'Okigwe road' Ekenna, ọnụụlọ atọ nwere ike ịbụ malite na puku 400 ruo 600. N'Ọgbọ hill, Ngwa road, Umuode, dịrị gawa, ọnụụlọ atọ bụ malite na puku 130 ruo 200. Cheta na ụlọ ọhụrụ na-aka ụlọ ochie ada ọnụ. Nnyocha BBC gosiri na ịkwụ ụgwọ ụlọ n'Enugwu abụghị ihe ụmụaka. Anyị chọpụtakwara na ebe ndị na-akpọtụ akpọtụ n'Owerri abụghịkwa obere ego. Abakiliki na Ọka sokwa na-ebe okwu na-agala ọnụ. Mana ị gaa Aba, Ọnịcha, maọbụ Ụmụahịa, ebe ahụ ka ụlkọ kacha ọnụ ala. Akụkọ ndị ọzọ ga-amasị gị: Ihe nkiri ga-amasị gị:	https://www.bbc.com/igbo/afirika-51901150
business	World Disability Day: Nwaanyị kpuru isi na-eme achịcha	I hụtụla onye kpuru isi na-eme achịcha bekee ọfụma? Nke a bụ ihe BBC Igbo hụrụ mgbe anyị gara zute Amarachi Onyedilefu. Nwagbọghọ a gwara anyị na o kpuru isi kamgbe ọ dị na nwata mana agbanyeghị ọdachị a, ọ gaala mahadum ma na-emepụta achịcha bekee. Gere ihe ndị ọzọ ọmalicha ada Igbo a na-eme ga-akpalite mmụọ gị. Ndị mere ihe nkiri a: Uche Akolisa na Vining Ogu	https://www.bbc.com/igbo/afirika-50619964
health	Coronavirus Tips: 'Disinfectant' anaghị agwọ coronavirus	Dịka onyeisiala mba Amerịka bụ Donald Trump na-agwa ndị ntaakụkọ okwu n'ụbọchị Tọzde, o kwuru na ọ ga-amasị ya ma e mee nnyocha ịmata ma e nwere etu a ga-esinwu jiri disinfectant na-agwọ ọrịa coronavirus. Mana nke a mere ka ọtụtụ malite ikwu na Trump kwuru na 'disinfectant' nwere ike ịgwọ ya bụ ọrịa. Nke a bụkwa asị o. Aṅụkwala ihe ị na-amaghị isi na ọdụ ya. Ndị mere akụkọ a bụ Vining Ogu na Chimezie Ucheagbo	https://www.bbc.com/igbo/afirika-52420027
entertainment	Igbo Language: Maka ndị sị na o nweghị ebe e ji asụsụ Igbo eje, leekwa ihe ndị mere ya asụsụ e ji eje mba	"N'afọ 2006, ngalaba otu 'United Nations' na-ahụ maka omenala na sayensị bụ 'United Nations Educational, Cultural and Scientific Organization' (UNESCO)  buru amụma na ""ọkara asụsụ a na-asụ n'ụwa ga-efu na ngwụcha afọ otu narị na-abịa abịa"". Asụsụ Igbo so na asụsụ ndị Unesco kwuru ga-ada mmiri n'oge na-adịghị anya dịka ha mara amụma na ọ ga-efu n'afọ 2025. Otu 'Linguistic Society of America' kọwara 'asụsụ na-efu efu' (endangered language) dịka 'asụsụ nwere ike ikpochapụ na nsonso"". Ndị ọkachamara kwuru na ya bụ amụma nwere ike imezu n'ihi etu ndị igbo, ma okenye ma ụmụaka, si asọ ịsụ igbo maọbụ ide ya ede asọ, ebe ọtụtụ na-agwakọ ya na Bekee. Amalinze Azi bụ onye nwere ụlọọrụ na-ahụ maka nkwalite asụsụ Igbo kwuru na ""ọ bụrụ na ndị okenye agbalịsịghị ike. Ọdịda asụsụ Igbo ga-esi n'aka ndị okenye"". Amalinze kwuru sị: ""Igbo enweghịkwa ndị okenye na-asụ Igbo akụghị mmiri dịka Nnamdi Azikiwe, Emeka Ojukwu na Alex Ekwueme."" Otu onye na-ede akwụkwọ aha ya bụ Adaobi Tricia Nwaubani gwaburu BBC na ""nne na  nna m machiri ịsụ Igbo n'ụlọ anyị oge m dị obere"". Nwaubani, onye Ụmụahịa kọwakwara na nne na nna ya na-asụkwa naanị Bekee n'ụlọ ha, na-agbanyeghị na ha ji asụsụ Igbo too. Mana ndị ọzọ na-ekwu na ọdịda asụsụ Igbo si n'aka ma ndị na-eto eto, ụfọdụ n'ime ha e jighị ya kpọrọ ihe. Lee ụfọdụ ihe nka asụsụ na ide Igbo nwere ike i mere gị: 1. Igbo ka e ji ama Igbo Ọkụkọ hapụ kwọm ọ ga-eji gịnị azụ ụmụ? Anapụ ogoli ihe o ji ama mma, mma ya arụọ. Amalize kọwara na ọ bụ asụsụ bụ isi a hụrụ kwawa okpu n'okwu agbụrụ onye bụ. ""Asụsụ mere anyị Igbo. O bụrụ na enweghị asụsụ Igbo, o nweghị ihe dịka ndị Igbo,"" Amalinze kwuru. ""Asụsụ bụ isi omenala.  Ndị Igbo amaghị asụ ịgbo nọ ka ndị nọ mmadụ mmadụ na-esi mmụọ mmụọ."" 2. Igbo bụ igodo e ji agbape ụzọ zoro ezo Ilu Igbo sịrị na anya ka okenye ji agwa nwata ma ihe okwu. Ilu na okwu ka Igbo ji akụziri nwata ụzọ. Ọ na-ata arụ na ntị iji asụsụ ọzọ akọwara nwa afọ Igbo ilu Igbo n'ihi na  Igbo sị na ""onye a tụọrọ ilu kọwaara ya, mara na ego e jiri lụọ nne ya lara n'iyi"". Nke bụ eziokwu bụ na o nweghị asụsụ nwere ike ịkọwali nghọta dị n'ilu na okwwu Igbo n'ụzọ o zzuru oke ma rijuo afọ. Ọzọ, onye Igbo nwere ike ịnọ n'etiti igwe mmadụ ya na nwanne ya agba nwanne ya izu nke ntị ọzọ agahị anụ maọbụ ghọta. Amalinze sị na ""ị ma asụ ma na-ede Igbo ga-eme ka gị na ndị be ụnụ na-akparịta, onye mba ọzọ agaghị anụ ihe ụnụ na-ekwu"". Mana ọ bụghị naanị nwafọ na nwa afọ iji ya gbaa izu bụ uru dị ya, asụsụ Igbo bụ okwu Igbo ji anabata ndị tozuru etozu n'otu nwere ogogo n'ala Igbo. Otu ndị a gụnyere otu mmanwụ, otu ọgbọ, nze na ọzọ. Ya bụkwa ihe e ji atọpe ihe omimi dị iche e ji Igbo zochie n'otu ndị a. 3. Igbo ga-enyeli gị ọrụ nwere agba Maka ndị na-ajụ ebe e ji asụsụ Igbo eje, Ị matara n'ụfọdụ ụlọọrụ nwere agba n'ụwa dịka Google nakwa BBC nwere ọrụ bụ naanị ndị ma asụ nakwa ede Igbo nke ọma ka edobeere ya? E nwekwara ọtụtụ ndị ọkammụta Naijiria nọ ala Bekee ndị ọ bụ nka na itinye uchu na nkwalite asụsụ Igbo mere ha ihe ha bụ taa. Onyeisi BBC Igbo bụ Adline Okere bụ onye gụrụ Igbo na mahadum kọwara,  ""Mgbe m na-agụ akwụkwọ, ụfọdụ na-ajụ anyị ihe e ji Igbo eme? Ufọdụ sị na ọ bụ ka ewere nara asambodo mahadum. O nweghị onye chere na BBC ga-emebe BBC Igbo"" ""Ugbua ụwa niile na-achọ Igbo.  Mgbe a na-ewe n'ọrụ na BBC, Igbo, a jụrụ m ma ama maka asụsụ Igbo. """	https://www.bbc.com/igbo/afirika-57161008
politics	Imo Pension Fraud: Lee ndị gọọmentị sị na-ezu ụgwọ ọnwa ezumike nka n'Imo Steeti	Gọomentị Imo Steetị ewepụtala aha mmadụ asatọ ha sị na-eri ụgwọ ọnwa ndị lara ezumike nka na steetị ahụ. Nke a dị n'ozi ha wepụtara n'akara Twitter n'ụbọchị ise nke ọnwa Julaị, 2020. Gọọmentị Imo sị na mmadụ asatọ a riri ego dị nde narị naịra atọ na iri atọ na atọ N330m n'ime otu afọ. Lee aha ndị a na ego ole ha riri Ajokubi H. A nọ n'ogogo iri na ise na-eri ego dị (N5,473,790.92) kwa ọnwa, na-eri (N65,685,497.00) kwa afọ. Njoku Damian  nọ n'ogogo iri na ise na-eri ego dị (N5,042,439.58) kwa ọnwa, na-eri (N60,509,275.00) kwa afọ. Obasi Canice nọ n'ogogo iri na isii na-eri ego dị (3,460,366.64) kwa ọnwa, na-eri (N41,524,399.60) kwa afọ. Anyanwụ, F. N n'ogogo iri na anọ na-eri ego dị (N3,150,336.00) kwa ọnwa, na-eri (N37,804,032.00) kwa afọ. Emenalo, Theresa na-eri ego dị (N3,058,592,00) kwa ọnwa, na-eri (N36,703,010.00) kwa afọ. Joan Sunday nọ n'ogogo iri na anọ na-eri ego dị (N2,320,624.00) kwa ọnwa, na-eri (N27,847,488.00) kwa afọ. Ajaegbo, E. O. n'ogogo iri na anọ na-eri ego dị (N2,298,910.34) kwa ọnwa, na-eri (N27,586,924.10) kwa afọ. Ekedere, Eunice n'ogogo iri na anọ na-eri ego dị (N2,707,501.33) kwa ọnwa, na-eri (N32,490,016.00) kwa afọ. Nyocha gọọmentị mere sị mmadụ karịrị otu puku larala ezumike nka kamgbe afọ 1976 ka na-anata ụgwọ ezumike nka rute ugbua. Ọzọ kwa bụ na onye ọkaipke lara ezumike nka na-eri ego puku narị atọ kwa ọnwa bụ nke karịrị ego o kwesịrị iri. Onye bụbu odeakwụkwọ gọọmentị nwụrụ anwụ ka na-eri ụgwọ ezumike nka rute ugbua. Nke a na-abịa dịka gọvanọ Imo Steetị bụ Hope Uzodinma ṅụrụ iyi na ọ ga-ewepụta aha ndị mere nrụrụaka n'ụgwọ ezumike nka. Cheta na ndị lara ezumike nka n'Imo Steetị mere ngagharịiwe maka akwụghị ha ụgwọ kamgbe gọvanọ Hope Uzodinma bara n'ọchịchị. Mgbe BBC Igbo kpọtụrụ ọnụ na-ekwuru gọvanọ Hope Uzodinma bụ Oguiwike Nwachukwu ichọpụta etu ha si mee nyocha a, ọ sị na ọ dịghị ya n'aka ịza ajụjụ a. N'otu aka a kpọkwara  kọmishịọna mgbasaozi n'Imo State bụ Declan Emelumba Uzodimma mana ọ zaghị ekwentị ya. Mana mgbe a kpọrọ onyeisioche otu jikọtara ndị lara ezumike nka, ngalaba Imo Steetị bụ Josiah B. Ugochukwu, ọ sị na ọ hụbeghi aha ndị a gọọmentị wepụtara. Ugochukwu sị na ọ ga-etinye ọnụ n'okwu a mgbe ọ hụchara akwụkwọ ozi bu aha ndị a. Akụkọ ndị  ga-amasị gị:	https://www.bbc.com/igbo/afirika-53304926
sports	Chelsea vs Leicester: Lampard ahụbeghịkwa ụkwụ ya	"Olileanya ndị otu egwu Chelsea inweta mmeri nke mbụ ha n'asọmpi ""English Premier League"" nke afọ 2019/2020 akụọla afọ n'ala ọzọ. Nke a mere dịka ha na ndị otu Leicester City nyere onwe ha otu ọkpụ goolụ otu ọkpụ goolu n'ụbọchị Sọnde. Frank Lampard ka na-atụkwa anya mgbe ọ ga-enweta mmeri mbụ ya dịka onye nkuzi bọọlụ ndị Chelsea. Mana ndị ma nke a na-akọ n'eguregwu bọọlụ na-ekwu na chi ka bụ ụtụtụ. Nwaafọ Igbo bụ Wilfried Ndidi bụ ya gburu ndị Leicester ma zọọkwa ha. Ọ bụ Ndịdị nyụrụ ihe na-esi mgbe Mason Mount nachaara ya bọọlụ were nye goolu mbụ ya na nkeji asaa. Mana nke ahụ emeghi ka obi daa Ndidi mba. Nwa amadị a gbalịrị ma saa goolu ahụ na nkeji iri isii na asaa. Otu abụọ a gbalịrị ike ha ịma onye ga-eturu ugo na asọmpị nke taa mana mbọ ha nịịle dị ka mmiri a na-agba n'okpokoro azụ mbe. Otu ihe si gbata kwụrụ ugbua, Liverpool bụ ndị mbụ na tebulu EPL, ebe Arsenal na esote ha. Ha abụọ enwetala akara isii akara isii dịka ha meriri asọmpi abụọ ha. Manchester City na Tottenham nwere akara anọ anọ, ebe Chelsea nwere naanị otu. Manchester United ga-ezute ndị Wolverhampton Wanderers na mgbede Mọnde. Akụkọ ndị ọzọ ga-amasị gị:"	https://www.bbc.com/igbo/egwuregwu-49389384
entertainment	Jonet Makeover: Nwaada ji ntecha jikọọ Buhari, Tiwa Savage na Pete Edochie ọnụ	Ebube Jane Richard dị naanị afọ iri abụọ na atọ (23) mana o sebala aha ya n'obi ndị mmadụ. Ebube sere foto Chadwick Boseman bụ ome ejije na Hollywood ọrịa kansa gburu, tinye ya n'ịntanetị na-amaghị na ọ ga-enwuru ọkụ. Nke a butere anya ndị mmadụ n'ihe ọ na-eme, nke bụ iji ihe ntecha Bekee kpọrọ Makeup agbanwe ihu nke ya ka ọ dị ka ihu ndị a ma ama. O seela ndị gụnyere Onyeisiala Muhammadu Buhari, ome ejije Pete Edochie, otiegwu Tiwa Savage nakwa Phyno. Kedụ etu o si mụta ya? Ebube kwuru na ọ bụ oge e mechiri obodo iji gbochie mkpamkpa ọrịa coronavirus na-akpa ka o jiri malite iji ntecha agbanwe ihu ya etu a, na ọ naghị emebu ya mbụ. Ọ kọwara ebe ga-amasị ha ịhụ onwe ya n'ọdịnihu. Gee ihe o kwuru n'uju ebe a: Onye mere akụkọ a bụ Nnamdi Agbanelo.	https://www.bbc.com/igbo/afirika-54277134
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:	https://www.bbc.com/igbo/afirika-44878668
entertainment	Prince Emma Buchi: Ihe ndị AGN kwuru maka ọnwụ onye otu ha.	"Onyeisi otu na-achịkọta otu Actors Guild of Nigeria bụ AGN n'ịchafụ aha ya bụ Emeka Rollas kwuru na ha amaghị onye gburu Emma Buchi. Rollas kwuru sị, "" Ka onye ọbụla ọkachasị ndị otu anyị kpachapụ anya etu ha si etinye ọnụ n'okwu a, Ndị mmadụ na-ekwu na ọ bụ PA ya gburu ya, enwebeghị onye kpọrọ aha ya, PA ọ bụ aha mmadụ. Ka enye ndị uweojii ohere ka ha rụọ ọrụ ha"". O kwuru na ha amaghị onye bụ onye enyemaka ahụ pụrụiche ndị mmadụ kpụ n'ọnụ. Kama o kwuru ka enye ndị uweojii ohere ka ha rụọ ọrụ n'ihi na ọ bụ ebubo ka a ka na-ebo onye ahụ. O kwuru sị, "" Mgbe m nụru ozi ọnwụ ya, e mere nyocha were chọpụta na Buchi emezughị ihe ọ kwesịrị ime dịka onye otu anyị kamgbe afọ atọ"". O kọwara na-agbanyeghị nke a, na ọ zịgara onyeisi otu ha na Delta Steeti ka ọ gaa gwa ndị uweojii ihe mere ka ha bido nyocha ha. Rollas kwuru sị, "" Ugbua, anyị ga-akwado ndị ezinụlo n'ụzọ ọbụla anyị nwereike maka ya bụ ihe mere"". O ji ohere a rịọ ndị otu ha niile ka ha gbaa mbọ hụ na ha mezuru ihe ha kwesịrị ime dika ndị so n'otu AGN. Ọ kọwara na Buchi debanyere aha ya dịka onye otu ha n'ụmụahịa kama na ọ kwesịrị ịgwa ndị nke nọ n'Asaba mgbe ọ bịara biri ebe ahụ. Ndị uweojii nọ na Delta steeti ekwuola etu ha si nweta mkpesa gbasara ọnwụ Emma Buchi na-eme ejije Nollywood n'Asaba. Bright Edafe bụ ọnụ na-ekwuru ndị uweojii na Delta steeti kwuru na ọ bụ ụnyahụ bụ Jụlai iri na otu ka otu onye na-emekwa ejije Nollywood bia mee mkpesa etu e si nụ isi ozu Emma Buchi rewerela n'ụlọ ya. O kwuru na ka ọ dị ugbua na o nwebeghị akụkọ zuru oke ha nweterela gbasara ọnwụ ya kama ndị mere mkpesa kwuru na ọ bụ ogbugbu ka e gburu ya. Edafe kwuru na mgbe ndị uweojii ruru ebe ahụ na ha hụrụ ozu Emma Buchi rewerelanụ dịka ọ nwụrụ n'abali ole na ole gara aga. Ndị uweojii kwuru na ha amabeghị kpọmkwem ụbọchị ọ nwụru. O kwuru na onye uweojii o zigara  kwuru na o tiwara ụzọ ụlọ Buchi iji wee chọpụta ebe isi ahụ si apụta kpọkwem. Edafe kwuru na ọ bụghị ndị uweojii ya bupuru ozu Buchi nwụrụlanụ maka etu ozu ya si rekasia kama ọ bụ ndị e nyere ọzụzụ pụrụ iche mere ya. O kwuru na ọ bụ ndị ụlọ ọrụ si n'ụlọ ozu dị n'Abia steeti bupuru ozu Buchi ahụ rekesigoronụ maka ihe ọ kpọrọ ""technical issues' na bekee. ""Ka ọ dị ugbua, anyị ka na-eme nyocha ịmata etu Buchi si nwụọ kpọmkwem"", bụ  ihe Edafe kwuru. Akụkọ ka na-abịa"	https://www.bbc.com/igbo/articles/c1v3l6lw66xo
religion	Ihe mere m ji jiri ọja eto Chineke - Fada Chiadika Okolie	Ọja so na njirimara egwu Igbo. A na-adị ahụkarị ya ka ihe eji agọ mmụọ makana ọ na abụkarị ihe na-eso n'egwu mmọnwụ nakwa ihe eji eto dike. Mana, Fada Chiadika Okolie bụ ogbu ọja ma bụrụkwa onye ukọchukwu na ụka Katọlịk. Ọ na-agba mbọ ịhụ na akwụsịrị ịhụ ọja dịka ihe ọgọ mmụọ. Fada Okolie na-egbukarị ọja ya n'ime ụlọ ụka ma ya na-aka ụka. Ọ na-ejikwa ya eti mmọnwụ. Na mkparịtaụka, ọ kowara BBC Igbo ije ha na ihe mere ejizi eti mmọnwụ n'ụka. Ndị mere ihe onyonyo a: Chiemela Peter na Ikechukwu Kalu. Akụkọ ga-amasị gị:	https://www.bbc.com/igbo/afirika-52430290
health	Coronavirus tips: 'Anambra bidoro kemgbe ọnwa Jenụwarị kwadobe maka Coronavirus' - nnochite anya kọmịshọna	"Simeon Onyemaechi nọchitere anya Kọmịshọna na-ahụ maka ahụike n'Anambra steeti gwara BBC Igbo etu steeti ya si kwadote maka ọrịa Coronavirus. 1. Sayensị na-eme mgbanwe Iji maa atụ o kwuru na n'izuụka ole na ole gara, a dọrọ ndị mmadụ aka na ntị maka ikpu ""Facemask"" Mana ugbua ihe atụgharịala a na-asịzi ndị mmadụ jiri ya kpuchie ihu ha mana ekputenaghị ya aka. Ugbua ekwuola na mmadụ niile nwereike ịkpu. 2. O nweghi ihe jikọrọ 5G na ọrịa Coronavirus Ọ bụ teknụzụ ọhụrụ nwereike ịbu radiation nke ga-eme ka  ahụike mmadụ kụọ akụ nke ga-eme ka mmadụ nwụọ site n'ọrịa. ọ bụghị na ọ bụ ya na-ebute ọrịa Coronavirus na nke ahụ bụ nghọtahie. 3.Etu Anambra si kwadote ugbua Lee ihe ndị Dọkịta Onyemaechi kwuru maka nkwado Anambra steeti: Ebe ọgwụgwọ ICU nwere akwa na ventilator isii Ebe ọgwụgwọ ọzọ nwere akwa narị abụọ na ọma iri anọ na Mbaukwu. Anambra agaghị eche ka ọrịa Coronavirus bata tupu ha kwadobe. Ịkụziri ndị na-azụ ahịa maka ịkwọ aka na idebe akụkụ ha ọcha nakwa ịkuziri ndị na-agba ụgbọala njem maka ndị mmadụ ịnye ibe ha efe nke Bekee kpọrọ ""social distancing"". Onyemaechi kwuru na atụmatụ ndị a gosiri na ihe ka Anambra steeti mkpa bụ igbochi ọrịa a karịa ịgwọ ya agwọ. 4.Anambara a ga-enwe ụlọ nyocha nke ya? N'ịza ajụjụ ndị mmadụ na-ajụ gbasara Anambra ịnwe ebe nyocha nke ya n'ime steeti, Kọmịshọna ahụ kwukwara na Gọvano Willie Obiano na-agba mbọ ịhụ na nke a mezuru. O kwuru na onyeisi NCDC kọwara na e nwere usoro esi enweta ebe nyocha na ọ bụghị gọọmentị steeti ahụ ka ọ dị n'aka. O kwukwara na n'agbanyeghị nke a, steeti Anambra ebidola usoro ahụ nke ga-eme na n'oge adịghị anya ọ ga-abịa n'Anambra steeti. Dịka ọ dị ugbua, Kọmịshọna ahụ kọwara na nyocha niile a na-eme bụ na Irrua dị n'Edo steeti ka a na-eme ya. 5.Coronavirus abụghị ọrịa ndị ọgaranya Na ngwụcha mkparịtaụka, Dkt Onyemaechi kwuru na ndị mmadụ echekwana na ọrịa a bụ ọrịa ndị ọgaranya. O kwukwara na mgbochi ọrịa ka ọgwụgwọ ya ma jirikwa ohere ahụ na-adọ aka na ntị ka ndị mmadụ kwọ aka ha, nye ibe ohere ma nọrọkwa n'ụlọ iji hụ na ọrịa ndị a efesaghi. O kwuru na ihe ga-enyere ndị mmadụ aka bụ ịnwulite ahụike ha dịrị nkwadobe ma na-arị ọ chukwu ka ọrịa ahụ ghara ịbata n'Anambra steeti."	https://www.bbc.com/igbo/afirika-52165481
sports	Paralympics 2021: Ịkpụ ụzụ na-eme ka m chefuo na m nwere nkwarụ - Lucy Ejike Obichukwu	Nwada Lucy Ejike Obichukwu bụ onye nwere ngwarụ mana o gbochighi ya ime egwuregwu masịrị ya, nke bụ ịkpụ ụzụ a na-akpo 'powerlifting' na Bekee. Ọ kọọrọ BBC Igbo etu o si were egwuregwu a gaa asọmpi Olympics nke ndị nwere nkwarụ ma mabute ọtụtụ ọlaedo n'Afrịka nakwa Mbaụwa. Obichukwu sị na mmasị ya n'ịkpụ ụzụ malitere mgbe ọ dị obere ka nna ya kpọgaara ya n'ebe a na-elekọta ndị nwere nkwarụ ka ya n'Enugwu Steetị. Ọ sị na o si ebe ahụ malite ịkpụ ụzụ ma sonye zie n'egwuregwu banyere ya bụ 'paralympics' n'afọ 2003. Obichukwu sị na ịkpụ ụzụ a na-eme ka o chefuo na o nwere nkwarụ ọbụla na ọ bụ ya na-akpalite mmụọ ya. Ọ lụrụ Ikechukwu Obichukwu bụ onye nkwarụ ibe ya bụ, ha amụtala ụmụnwoke abụọ mana nke ahụ egbochighi ha ịga n'ihu n'asọmpi ịkpụ ụzụ. Kirie ihe o kwuru n'uju;	https://www.bbc.com/igbo/afirika-59678887
entertainment	Cardi B na 'Door of Return': Ọkụ na-erezi na soshal midia maka atụmatụ ịlọta Naịjirịa	"Ọ bụ Fraịde ụbọchị atọ nke ọnwa Jenụwarị 2020, ka oti egwu ama ama bụ Cardi B gbarụrụ ihu makana onyeisiala mba ya bụ Donald Trump nyere ndịagha ya ikike ka ha gbuo ọchịagha Qasem Soleimani. Cardi B sị na ya bụ ihe ga-eme ka nchekwa ndị Amerịka ghara ịdị etu o si kwesị, were dee na ya ga-amalite ịgba mbọ inweta akwụkwọ ọ ga-eji bụrụ onye Naịjirịa. Sị na ya na-ahọtapọta agbụrụ ọ ga-esi na ya. Ma kegharịa foto ndị mmadụ ji ihe e ji arụgharị foto nke a kpọrọ 'Photoshop' hazie, ime ka ya na nwa ya nwaanyị bụ Kulture, yiri ịchafụ ka ndị Naịjirịa. Nke a tọrọ ụmụ Naịjirịa iche, ma mee ka ụfọdụ sị na o gosiri na ọ bụ Naịjrịa meriri na ndọrọndọrọ onye ka, bụ ihe ha na mba Ghana na-adọ kemgbe. Mana e nwere ndị ya bụ ihe atọghi ọchị, n'agbanyeghị na o bụ egwuregwu ka Cardi B na-egwu. Dịka Maazị Segalink gbarụrụ ezigbote ihu maka atụmatụ Cardi B ahụ. Ka nke a na-ewu, akụkọ pụtara na Naịjirịa na-ewepụta atụmatụ a kpọrọ ""Door of Return"" bụ nke a ga-eji nabata ndị mmadụ dị ka Cardi B bụ 'ụmụ ndị erere ka ohu n'Amerịka oge gboo'. Nke bụ eziokwu bụ na mba Ghana ka mechara emume ha kpọrọ ""Year of Return"" nke ha jikwa nabata ndị chọrọ isi ofesi lọta ala e si kpụpụ nna maọbụ nne ha mgbe gboo. Ya mere aha Naịjirịa jiri wusiwe ike na Twitter dịka ndị Ghana malitere ime akaja si na Naịjirịa na-ama etu esi eme ka ha mere (ijije ha). Mana okwu ""Door of Return"", ahụ BBC ka na-eme nyocha ịmata nke bụ eziokwu. Ka ọ kwụ ugbua, onwebeghi ọnụ na-ekwuru gọọmentị Naịjirịa maọbụ ngalaba gọọmentị sị na ya bụ atụmatu bụ eziokwu. Akwụkwọ mgbasaozi banyere atumatụ a BBC Igbo nwetere ebughi akara maọbu aha onye ọbụla maọbụ ngalaba gọọmentị ọbụla. Akụkọ ga-amasị gị: Ihe nkiri ga-amasị gị:"	https://www.bbc.com/igbo/afirika-50991659
politics	Tunde Bakare: Onye ji Miyetti Allah tụnyere Ọhaneze na Afenifere ejighi uche ya	"Onye ji Miyetti Allah tụnyere Ọhaneze na Afenifere ejighị uche ya- Bakare Pastọ Tunde Bakare, onyeisi ụka  Latter Rain Assembly ekwuola na iji Miyetti Allah tụnyere Ọhaneze maọbụ Afenifere bụ 'ihe ihere.' Cheta na n'izu gara aga, ọnụ na-ekwuru onyeisislala Muhammadu Buhari nọọ nmkparịtaụka ya na ụlọ ntaakụkọ Channels kwuo na Miyetti na Allah na Ọhaneze na Afeniferi bu otu ihe. Bakare kwuru nke o ge o na-ezi ozi ọma n'ụlọụka ya kwuru na ihe kacha mee ya ihe ihere bụ  na onye kwuru ya bụ okwu gụpụrụ 'Arewa Consultative Forum bu otu na-anochite ndị Ugwu. ""Ọ bụ ihe ihere na mmadụ ji Miyetti Allah tụnyere Afenifere. Onye siri na Miyetti Allah na Afenifere na Ohaneze bu otu ihe bụ onye ejighị uche ya."" ""Kedu ka ị ga-asị na otu United Nation kporo otu nwere ogogo anọ ndị kachasị egbu mmadụ na Afenifere bu otu?"" ""Kedụ ka otu na-egbusi ndị mmadụ, wakpo ụmụnwaanyị , mebie ụlọ ndị mmadụ na Afenifere siri buru otu? Afenifere ọ na-ebu ngwaọgụ?"" Bakare kwuru na ụlọrụ onyeisiala ịhapụ ịkpọta aha Afrewa Consultative Forum bụ ihe e doro anya mee. Bakare gara n'ihu kwuo na ndị ohi, ndị omekome ndị ohi ehi nakwa ndị ochiehi egbu isi na-akpazi ike na Naijiria dịka ha bụzị ọchịagha(commander-in-chief) ala Naijiria. Gọvanọ na-achị Abia Steeti bụ Okezie Ikpeazụ ekposala ndị obi ọchịchị ya dịka ọ na-akwado ịba n'agba nke abụọ ọchịchị n'ụbọchị ole na ole na-abịa. Mana ọ bụghị ha niile ka ọ kwụsịrị ọrụ. Ndị ga-eso ya gaa n'ihu ịrụ ọrụ gụnyere: Eziuche Ubani bụ kọmishịọna na-ahụ maka ọrụ John Okiyi Kalu bụ nke mgbasaozi Aham Uko bụ na-ahụ maka gburugburu ebe obibi Obinna Oriaku bụ kọmishịọna na-ahụ maka ego John Ahukannah bụ nke ahụike na Ume Kalu bụ ọkaikpe ukwu nke Steeti ahụ. N'ozi si n'aka odeakwụkwọ mgbasa ozi ya pụta, gọvanọ Ikpeazu kelere ndị a maka ọrụ ọma ha rụrụ ya nakwa Steeti ma gwa ha nyefe ihe niile ha ji rụọ ọrụ n'aka ndị ọdeakwụkwọ ukwu mịnịstrị ha. Ụlọọrụ nnọchịte mba Amerịlka na Naijiria ekwuola na onye ọbụla chọrọ akwụkwọ ịba mba ahụ ga-abịa maka ajụjụọnụ n'agbanyeghị na e nyebuola ya akwụkwọ mbụ. N'ozi ha wepụtara na websait ha, Ha kwuru na 'Bido na Tuzde, Abali iri na anọ nke ọnwa Mee, afọ 2019, ụlọrụ nnochite Amerịka na Naijiria na akwụsị ịgba ajụjụ ọnụ maka ndị chọọ inwoghari akwụkwọ ikike ịbanye Amerịka  nke a mara dịka usoro 'Dropbox'."" Mana ha gbara ama na ndị ziterala akwụkwọ ha site na ụlọọrụ na-ekesa akwụkwọ ozi a kpọrọ DHL n'Abuja maọbụ na Legos ndị nke ha ruterela ha aka. Na mbụ, ndị nweburu akwụkwọ ikike ịga-mba Amerịka na-ezigara ụlọọrụ akwụkwọ ịrịọ maka nnwogharị site ụlọọrụ na-ekesa akwụkwọ ozi dịka anaghị agba ha ajụjụ ọnụ tupu ha enweta nke ọhụụ ọzọ. Dịka taa bụ ncheta afọ iri na isii a mụrụ Leah Sharibu bụ nwata nwaanyị ndị Boko Haram tọọrọ kemgbe otu afọ gara aga. Gọvanọ Gombe Steeti bụ Ibrahim Hassan Dankwambo akpọọla oku ka a tọhapụ nwata ngwangwa site n'aka Boko Haram. Mba Amerịka na-arụ mba Ịran aka n'ihu na ọ bụ ha ji ogbunigwe mebie ụgbọmmiri anọ na mpaghara United Arab Emirates n'ụbọchị ụka. o nwebeghi ihe akaebe na-egosi na aka ndị Ịran dị n'aya mana mba ndị ometụtara a tabeghi onwe ụta. Manchester City nọzi n'ọnụ ọnya ndị Uefa ugbua dịka a na-enyocha ha maka ebubo ịda iwu gbasara ego na-achị otu egwuregwu bọọlụ. A ga-amachi ha ịgba asọmpị Champịọns league otu afọ ma ọ bụrụ na chọpụta na ha dara iwu a n'ezie. Ụlọọrụ Facebook nwe Whatsapp ekwuola na ndị mmadụ akpọbeghi aha awakpoola ekwentị ụfọdụ mmadụ Ha kwuru na ha ga-ezigara ndị ahụ ozi sị ha gbanwee Whatsapp nke dị n'ekwentị ha. Ha kwukwara na ndị ji ekwentị ""Windows"" ga-agbanwe nke ha iji gbalahụ ya bụ nje. Na iOS Onyeisiala Muhammadu Buhari na onye ọkaiwu kachasị na Naịjirịa bu Abubakar Malami jụrụ ịpụta n'ụlọikpe izara ọnụ ha. Okwu na-eche ha gbasara ọkwa ọkaikpe kachasị nke onyeisiala nyefere n'aka Tanko Mohammed. Akụkọ kwuru na o nweghi kwa ndị ọkaiwu nọchitere anya onyeisiala n'ụlọikpe ahụ. Gọọmenti Abuja akwatuola ụlọ oriri na nkwarị a ma ama bụ Caramelo n'Abuja n'ụbọchị Monde. Ha kwuru na ọ bụ maka mkpọtu si ebe ahụ apụta ka ha ji kwatuo ya Ebe onye ọkaiwu bụ Goddy Uwazurike nke BBC kpọrọ n'ekwentị na-akọwa na ọ bụ obi ọjọọ ka gọọmentị Abuja jiri kwatuo ya bụ ụlọ. Dịka a na-ege ntị ịnụ aha ndị Gernot Rohr ga-akpọpụta ga-agbara Naịjirịa n'asọmpị iko mba Afrịka, a na-atụ anya na Mikel Obi ga-eso na ya. Cheta na ahụbeghị Mikel Obi anya kemgbe Argentina meriri Naịjirịa n'asọmpị iko mba ụwa afọ gara aga."	https://www.bbc.com/igbo/afirika-48244144
politics	Labour party primaries: Ka anyị tighachị Naịjiria n'aka ndị nwe ya - Peter Obi	Peter Obi ekeleela ndị Naịjiria ọkachasị ndị pati ọhụrụ ya bụ Labour Party, dịka ọ zọtara ọkọlọtọ pati ahụ iji zọọ ọkwa onyeisiala na ntuliaka 2023. N'okwu nnabata o kwuru mgbe o meriri ntuliaka imeụlọ ha mere, Obi kwuru na oge eruola mgbe a ga-etighachị Naịjiria n'aka ndị nwe ya - gụnyere ndị ọrụ ugbo, ndị nkuzi na ụmụakwụkwọ, ndị ọrụ aka, ndị ọrụ, ndị ọrụ larala ezumiike nka nakwa ndị Naịjiria ndị ọzọ na-amaghị ebe inye aka ha ga-esi bịa. O kwuru na ọ ghọtara na ije a ga-abụ nke a ga-agbakọta aka eje, nke ndị ọkachasị metụta - ndị ntorobịa - ga-eso hụ na e jere. Obi nwetara vootu iri itoolu na isii (96) n'ime 98 a tụrụ n'ọgbọ ebe a nọ mee ntuliaka imeụlọ nke ndị Labour Party. N'agbanyeghi na Pat Utomi rituru n'iso zọọ ya bụ ọkwa, o nwetere otu vootu n'ime ya bụ vootu 98 a tụrụ. Egwu adagharịala na ntuliaka imeụlọ otu labour Party na-eme taa n'Asaba, Delta steeti, dịka otu nwaanyị so azọ ọkwa onye ga-efere Labour Party ọkọlọtọ bụ Olufolahan Olubisola Emmanuel-Tella na ntuliaka onyeisiala tinyerela Peter Obi aja na garị. Labour Pati họrọburu Peter Obi dịka ndị ọzọ nile so azọ rituru iji nye ya ohere ka o fee ọkọlọtọ Labour Party. Mmadụ anọ so na-azọ ọkwa ahụ bụ: Ọkammụta Pat Utomi, Sampson Uchenna Charles, Faduri Oluwadare Joseph na Olufolahan Olubisola Emmanuel-Tella. Emmanuel-Tella bụ nanị nwaanyị na-azọ ọkwa ahụ na Labour Party gbara isi akwara na a ga-emerịrị ntuliaka iji họpụta onye ga-efe ya bụ ọkọlọtọ, kama irituru Peter Obi ka ọ bụrụ onye nwetara ya. N'ihi nke a, Labour Party ekwela ka steeti niile họpụta mmadụ anọ maọbụ ise ga-anọchite anya (delegates) ma tụọ vootu. Mara na otu pati 'Labour Party' nyeburu Peter Obi ikike dịka onye ga-azọrọ ha ọkwa onyeisiala na 2023, dịka ndị niile pụtaburu ịzọ ya bụ ọkwa rịtuburu ya. Pat Utomi na-azọbụ ọkwa ahụ wepụrụ onye ya ma kwado Peter Obi. Otu pati 'Labour Party' enyela Peter Obi ikike dịka onye ga-azọrọ ha ọkwa onyeisiala na 2023. Nke a mere n'ọgbakọ imeụlọ nke Labour Party hiwere n'Asaba, isi obodo Delta steeti taa maka ịhọpụta onye ga-azọ ọkwa onyeisiala. Cheta na Peter Obi bụ aka chịburu Anambra steeti si Peoples Democratic Party (PDP) wụba Labour Party n'ụbọchị 27 nke ọnwa Mee 2022, dịka o kwuru na ọtụtụ ihe ndị na-emegasị na PDP ugbua mere o jiri raa ya ahụ ịga n'ihu isonye na pati ahụ. Ọ hapụrụ PDP n'ụbọchị 25 ma banye Labour Party na 27 nke ọnwa Mee, 2022.	https://www.bbc.com/igbo/afirika-61629600
religion	Mbaka Prophecy: Ekpere m ekpere, buo ọnụ ọtụtụ ụbọchị ruo mgbe amụma Hope Uzodinma mezuru	Ụkọchukwu na-elekọta 'Adọration Ministry' Enugwu bụ Fada Ejike Mbaka ekwuola na ya nọ n'ụlọ ekpere ya na-erighi nri ọbụla ganye na Ụlọikpe Ukwu ekwuo na Hope Uzodimma emeriela dịka gọvanọ Imo Steeti. Fada Mbaka onye guzobere ụka ịtụ mmamma maka mmezu amụma o buru ụbọchị 31 nke ọnwa Decemba 2019 kwuru na obi dị ya mma na Hope bụ onye ga-azọpụta ndị Imo steeti. Ọ gwara ndị Imo ka ha nye Hope afọ abụọ nke ọ ga ejị dozigharịa obodo ahụ. Mbaka dọrọ ndị mmadụ aka na ntị ka ha sepụ aka ka ha si akọ ya ọnụ na Soshal midia n'ihi na amụma ya na ebụ bụ ọ natara chi ọbụghị nke a kpara akpa.	https://www.bbc.com/igbo/afirika-51178111
health	Dandruff, Scalp psoriasis, Ringworm na ihe ndị ọzọ na-eri ntutu gị	"Ọtụtụ oge ka ị ga-ahụ ebe mmadụ na-akụ isi ya kpakam kpakam chee na ọ bụ inyi dị ya n'isi na-akọ ya ọkọ, mana ha amaghị na ọ bụghị naanị na ntutu ruru inyi mere ihe ji ata mmadụ n'isi ahụ. Ụfọdụ ndị na-eche na ọ bụ akwọsaghị mmiri n'isi nwereike ime ka isi na-akọ mmadụ ọkọ, ebe ụfọdụ na-eche na ihe niile na-eme ka mmadụ na-akụ onwe ya aka n'isi n'ihi ọkọ na-akọ ya bụ na ""igu dị ya n'isi"" maọbụ na ""dandruff na-enye ya nsogbu"". Mana ị ma na e nwere ihe ruru ọrịa iri na-ata mmadụ arụ n'isi, nke ụfọdụ n'ime ha na-erikwa ntutu mmadụ, na-eme ka ọ na-adasịsị maọbụ ghara ito ogologo? Akụkọ a ga-akọwara gị ihe ndị ahụ na-eri gị nri n'isi nakwa ụzọ ị ga-esi nyere onwe gị aka. Ọ bụ eziokwu na ị ga-ejinwu ihe e ji agba n'ahụ agba n'isi n'ihi na ala isi gị na anụahụ gị bụkwa otu, mana ọtụtụ mmadụ amaghị nke a. Ụfọdụ ihe ndị a na-ata mmadụ isi nwekwara ndị nke na-ata n'ahụ, nke bụ na i were ihe ị ga-eji luso nke dị gị n'ahụ luso nke na-ata gị n'isi, o butekwa ụdịrị ọgwụgwọ ọ ga-enye gị n'ahụ. Sebhorric Dermatitis bụ ọrịa na-ebute oke ọkọ n'isi, nke na-eme ka ala isi mmadụ na-acha ọbara ọbara. Ọ na-adị ka nke Bekee kpọrọ ""dandruff"", mana ebe o si ka njọ bụ na ọ na ọ na-amụba amụba n'isi; o nwekwara ike ime mmadụ ma n'ihu ma n'obi ya (ebe ndị Bekee kpọrọ ""sebaceous areas""). Ebe ọrịa a si ka njọ bụ na ọtụtụ ndị bu ya akpagharị amaghị na ha bu ya. Ọ na-emekwa ma nwoke ma nwaanyị, ọkachasị ndị nwere ntutu. Ọ na-ebidokarị mgbe mmadụ ka malitere ntoroọbịa, mana ndị ọkachamara kwuru na ọ na-akacha enye ụmụnwoke nsogbu. Ụfọdụ oge ọ na-emekwa ụmụaka a mụrụ ọhụrụ, mana ọ naghị anọte aka tupu ọ laa. Ebe o si dị mma bụ na ọ naghị esi na nne na nna fere na nwa. Gịnị na-ebute ya? E nwere Yist a kpọrọ ""Malassezia"" na-ebi n'ahụ mmadụ nke nwereike ịmụbawanye wee bute ọrịa a. O nwekwara ike ibido ma ọ bụrụ na ihe na-alụso nje ọgụ n'ahụ mmadụ mekarịa ka o si eme ma Malassezia a metụta ya. Ihe na-akpalite ya gụnyere ike ọgwụgwụ nakwa oke ndọkasị ahụ. Ọzọ bụkwa na ọ na-aka akpa ike n'oge njụmoyi karịa na mkpomọkụ. Ọ bụghịkwa ihe mmadụ na-eri na-ebute nke a. Etu e si agwọ ya E ji ihe ndị na-akụda yist ahụ agwọ ya, ihe gụnyere ncha e ji asa isi nakwa ude ọpụrụiche nke a na-arụpụta maka ọgwụgwọ ya. A na-agwọ ya agwọ mana o nweghi ngwọta. Nke bụ na mgbe ị kwụsịrị ịgwọ ya, ọ ga-abịaghachite; mana ala isi gị malite ịchapụ ọcha, ka na-eji ncha isi na-ebughi 'fụngaị' na-asa isi gị ma na-etekwa ude mmiri (moisturiser) kwa izu iji kwụsị mbịaghachite ya. Ọzọ bụkwa na ụfọdụ na-eji maka ya aga ụlọọgwụ ka e nyochaa ma gw ha etu ha ga-esi lekọta ya. Ọ bụ eziokwu na ọtụtụ mgbe isi na-akọ mmadụ ọkọ, na ọ bụ dandruff ka ọ na-arịa, mana o nweghi ihe mebiri n'ihi na ọ naghị efe efe. Ọ bụkwa eziokwu na dandruff na-adasịsị na-adakwasị n'elu akwa ma ị na-akọ ọkọ (ị na-akọ ọ na-atọ gị), mana nke a nwere ngwọta. Gịnị na-ebute ya? Otu ihe ị ga-ama bụ na ọ bụghị iru inyi na-ebute dandruff, mana ọ na-aka apụta ihe ma ọ bụrụ na ị naghị asa isi gị kwa mgbe. Mana njụmoyi nakwa ndọkasị ahụ na-eme ka nsogbu ya karịa. Ihe a kpọrọ Malassezia globosa bụ ihe na-ebute dandruff, nke na-eri mmanụ dị na ntutu nakwa n'ahụ mmadụ. Etu e si agwọ ya Chọọ ncha e ji asa isi nwere ọ bụrụgodi otu n'ime ihe ndị a: zinc pyrithione, salicylic acid, selenium sulphide (maọbụ selenium sulfide), ketoconazole nakwa coal tar. Na-asa isi gị ọ bụrụgodu ugboro abụọ n'ime otu ọnwa; ị tinye ya ncha ahụ hapụ ya ka ọ nọruo nkeji ise maọbụ iri tupu ị sachapụ ya. Ị hụtụla ebe mkpu pụrụ ndị mmadụ n'ọnụ n'ihi na otu onye tọpụrụ isi ọ kwanyere? Nke a bụ otu ọnọdụ scalp psoriasis nwere ike itinye gị n'ime ya. Ọrịa nke a na-asọ itinye ihe Bekee kpọrọ ""Synthetic"" n'isi onye ojii, (gịnị ka nwaanyị ga-etinyezi n'isi ya ebe ọ bụ ya ka e ji emepụta ma ""attachment na weavon"" ụfodụ e ji eme isi?) Ọ na-abụ i tinye ihe n'isi gị ọ malite ikpekasị ma na-akọ gị ọkọ, mana ị kọọ ya ọkọ o nwere ike imerụ gị ahụ maọbụ mee ka ebe ahụ na-akọ gị ọkọ na-acha ọbara ọbara. Ị sịkwanụ ka ị kụwa isi gị kpakam kpakam, ị nwere ike ịkụta isi ọwụwa. Gịnị na-ebute ya? Ndị ọkammụta na-eche na scalp psoriasis na-abịakarị site na mgbe ihe na-alụso nje ọgụ n'ime ahụ mmadụ anaghị arụsi ọrụ ike, nke bụ na mkpụrụndụ nke T ọrụ ya bụ ị na-alụso nje na ọrịa ọgụ ga-ahapụ ya bụ ọrụ ma lụso mkpụrụndụ nke dị mma ọgụ, nke na-eme ka ọ mụbawanye. Mkpụrụndụ ndị ahụ na-apụtazị n'anụahụ mmadụ ebe ọ na-eme ka ọ chaa ọbara ọbara, zaa aza, na-ekpekasị ekpekasị ma na-akọ ajọ ọkọ. Ha na-echekwa na ọ na-esi na mkpụrụndụ efe efe ma ọ bụrụ na nne na nna onye nwere ya. Ọzọ bụkwa na etu onye si ebi ndụ na-ebutekwa ya; dịka onye na-ese anwụrụ, onye aṅụrụma, onye buru oke ibu nakwa onye nọ n'oke ihe mgbakasị ahụ nwere ike ibute ya. Etu e si agwọ ya Scalp psoriasis na-eri ntutu mmadụ, mana ọ na-etochikwa ma ọ bụrụ na onye nwere ya na-elekọta isi ya ọfụma. A na-eji ihe ndị nwere Anthralin, Calcipotriene, Betamethasone, Tazarotene, Methotrexate, Oral retinoids n'ime ọgwụ ọṅụṅụ, agwọ ya. Ọzọ bụ nke a kpọrọ Phototherapy. Ị nwekwara ike iji ụfọdụ ihe dị n'ụlọ gị gụnyere aloe vera, apple cider vinegar, baking soda, mmanụ akị oyibo, garlic, oatmeal, nnu epsom, turmeric nakwa mmanụ osisi tii agwọ ya. 4) Ringworm (Tinea Capitis) Nke a bụ nke ndị Igbo na-akpọ ọkpụ isi oringo. Ọ bụ eziokwu na ikpuru dị n'aha ya (ringworm), mana ọ bụghị ikpuru na-ebute ya bụ ọrịa. Ọ na-egosikarị dịka ihe gbara gburugburu na-acha ọbara ọbara, na-erikwa ntutu mmadụ ihe o richatara. Ọ na-efe efe site na mmadụ fere na mmadụ nakwa anụmanụ, ọ na-emekarị ụmụaka mana ọ na-emekwa okenye. Gịnị na-ebute ya? Ọ bụ nje a kpọrọ dermatophyte na-ebute ya, nke na-eme ka ọ na-akọ ezigbo ọkọ. Etu e si agwọ ya Ọtụtụ oge a ga-eji agụba a ga-atụfu ozugbo kpụchaa gị akụkụ isi ebe ọ na-eme gị tupu agwọwa gị ya, mana ozi ọma bụ na o nwere ngwọta. A na-eji ude e ji etegbu nje nakwa ncha e mere maka ịsa isi bu nje asagbu ya. Ụfọdụ na-aṅụkwara ya ọgwụ. Gbaa mbọ hụ na gị na onye nwere ọkpụ isi oringo ekeghi otu mbọ isi, okpu, ejighi otu akwa ehicha ahụ nakwa edinaghị n'otu akwa. 5) Isi nkwọcha (Alopecia) Alopecia bụ aha a na-akpọkarị ndapụ ntutu n'ụzọ dị iche iche. Mana ozi ọma so ya bụ na o nwere ngwọta ụfọdụ oge, ma i lekọta ntutu gị ọfụma. Gịnị na-ebute ya? Ụfọdụ oge ọrịa na-ebute mfopu ntutu, ndọkasị ahụ na-ebutekwa ya. Ụfọdụ oge onye na-anata ọgwụgwọ maka ọrịa kansa na-enwekwa ọrịa alopecia a; ọzọ bụkwa na oke ibu na-emekwa ka ntutu ndị mmadụ na-adapụsị, ọzọ bụkwa onye iron ezughi oke n'ime ahụ ya. Etu e si agwọ ya A na-eji Finasteride na minoxidil agwọ isi nkwọcha n'ụmụnwoke, na-eji minoxidil agwọ ya n'ụmụnwaanyị (Finasteride adịghị nwaanyị mma n'ahụ) A na-ejikwa nke Bekee kpọrọ Immunotherapy (bụ ite kemịkal n'elu ebe kwọchara akwọcha) agwọ ya, nakwa nke a kpọrọ steroid (ma ude ya ma ntụtụ ya). Ụfọdụ na-eme nke Bekee kpọrọ ""hair transplant"" nke bụ iweta ntutu ọzọ rụnye ya n'isi gị. 6) Igwu (Lice) A na-ahụkarị igwu n'isi ụmụaka n'ihi etu ha na-esi egwukọta egwu. Ọ bụghị inyi na-ebute ya, kama ọ na-efe efe. Ọ na-akọ ezigbo ọkọ, na-adị ka enwere ihe na-agagharị gị na ntutu, mana a na-eji mbọ nwere eze kịrịkịrị achọta ya na ntutu mmadụ. Etu e si agwọ ya Ncha ọbụla e ji asa isi ga-agwọnwu ya. Bọọ isi gị nwayọ nwayọ oge mmiri ka dị n ya, ruo mgbe ị bọpụchara ya. Mmanụ osisi tii, mmanụ eucalyptus nakwa nke lavenda na-enyekwa aka. Ụfọdụ ọrịa ndị ọzọ nwere ike iri gị nri n'isi maọbụ mee ka ntutu gị na-adapụ gụnyere ndị: Ụgwọ bụ nke Bekee kpọrọ Eczema, Impetigo, Folluculitis nakwa Isi nkwọcha ụmụnwaanyị bụ nke Bekee kpọrọ ""Female pattern baldness"". Otu ihe e nwere iji elekọta ụfọdụ n'ime ọrịa ndị a bụ ihe Bekee kpọrọ ""Emollients"". Gịnị ka ọ bụ? Emollients bụ ihe nwere dịka ude mmiri a na-etekwasị n'ahụ iji wetulata mmefu mmiri dị n'ahụ mmadụ, ma jirikwa ya na-ekpuchite nakwa echekwa anụ ahụ. A na-ejikarị ya elekọta ahụ na-ekpekasị ekpekasị maọbụ ahụ mmiri kọrọ. Ihe nkiri a ga-amasị gị:"	https://www.bbc.com/igbo/afirika-53197101
sports	Nigeria VS Guinea: Lee ihe ụmụ Naijiria na-ekwu maka mmeri Super Eagles meriri	Nigeria meriri mba Guinea n'asompi Afcon ha sọrọ ụbọchị Wenezde. Lee ihe ụmụ Naijiria na-ekwu maka mmeri ahụ Super Eagles meriri dịka BBC Igbo gbara ha ajụjụ ọnụ:	https://www.bbc.com/igbo/48774559
sports	Nigeria vs Lesotho: Super Eagles sị ka ha foo Agụiyi ndị Lesotho ajị	Super Eagles nke Naịjirịa pịara Aguiyi ndị Lesotho ụtalị ka ụmụaka mgbe ha zutere n'asọmpi itozuoke Iko Mba Afrịka nke afọ 2021. N'agbanyeghi na Aguiyi Lesotho bu ụzọ taa Naịjirịa arụ sịte na goolu Masoabi Nkoto nyere na nkeji 11. Super Eagles tetara n'ụra mgbe Alex Iwobi sara goolu ahụ na nkeji 26. Tupu Lesotho amara ihe na-eme Naịjirịa malitere pịawa ha ụtalị na nkeji 28, mgbe Samuel Chukwueze nyere goolu ọzọ. Ka a na-ekwu nke a na-ekwu, Victor Osimhen zakwara aha na goolu abụọ ndị o nyere na nkeji 75 na 85. Dịka ọ fọrọ tịkọm tịkọm ole ka e gbuchie bọọlụ, Chidozie Awaziem kpọrọ ụkwụ ọcha wụnye goolu na neetị ndị Naịjirịa. N'ikpeazụ Naịjirịa ji ọkpụ goolu anọ asatara abụọ merie Lesotho. Ọkparaeze Andrew agọrọla aka ya Okparaeze  Andrew bụ nwa atọ nke ezenwaanyị Elizabeth mba Briten ekwuola na o nweghi ncheta maka ịwakpo otu nwaanyị onye mba Amerịka. Nwaanyị ahụ enyere aha ya dịka Virginia Guiffre boro ọkparaeze Andrew na ọ wakporo ya mgbe ọ dị afọ iri na asaa. Mgbe BBC gbara ya ajụjụ ọnụ, Andrew kọwara na ụbọchị nwaanyị ahụ kwuru na ọ wakporo ya, na ya na ezinaụlọ ya nọ na be ya na-ezuike. O kọwara na o nweghi eziokwu dị n'akụkọ nwaanyị ahụ na-akọ maka mwakpo. Taa bụ ụbọchị Inec ga-agụpụta mpụtara ntụliaka ọkwa gọvanọ emere na steeti Kogi na Bayelsa. Onyeisi ụlọọrụ Inec bụ Festus Okoye ekwuola na ntuliaka ụbọchị satode gara ọfụma nakwa na ọgbaghara dara n'agbanyeghi ihe niile ha nwara. Okoye kwukwara na enwereike ịkagbu mpụtara vootu n'ebe enwere akụkọ ịzụ igbe vootu nakwa ịchụsasị ndị mmadụ. Gwunye nu na BBC Igbo iji nụ akụkọ ndị ka o si dị ọkụ. A kụpụla Federer na ATP Stefano Tsitsipas akụpụla Roger Federer n'ihe ịtụ anya n'asọmpị ATP  nke na-aga ugbua na mba Briten. Nke a pụtara na Tsitsipas ga-ezute Dominic Thiem n'asọmpị  ikpeazụ nke ATP.	https://www.bbc.com/igbo/afirika-50450368
business	Border Closure: 'Rice akọọla n'ahịa n'ihi mmechi border' - Ndị ahịa	"Ọtụtụ ụlọahịa ebe a na-ere osikapa n'ahịa 'Mile One' nke dị na Pọtakọtụ emechiela kamgbe gọọmentị etiti mechiri okeala Naịjirịa na mba ndị gbara ya gburugburu iji kwụsi ịtụbata osikapa mba ofesi. Onyeisi otu jikọrọ ndị na-ere osikapa n'ahịa ahụ bụ Anselm Nwachukwu gwara BBC na ihe kpatara nke a bụ maka na ha ahụghị osikapa zụta. Nwachukwu kwuru sị: ""Mmechi 'border' a metụtara ahịa anyị nke ukwuu."" ""Ọ dịghị m ka gọọmentị etiti echere ihe a ọfụma tupu ha emechie oke ala."" ""Ha kwesịrị ịgbalị hụ na nri dị n'uba tupu ha emechie ya."" N'otu aka ahụ, Emeka Okameme, onye na-atụ mgbere osikapa kwuru na ahịa ha na-agbada agbada ugbua. O kwuru sị: ""Osikapa adịghị, ma nke Naịjirịa, enweghị nke dị."" ""Mgbe ha mechiri 'border', anyị che na anyị ga-ahụ osikapa Naịjirịa, mana onweghị nke anyị hụrụ."" ""Ihe nke a gbara anyị gharịị nke ukwu."" ""N'oge mbụ, anyị na-azụ otu akpa osikapa mba ofesi puku naịra iri na isii maọbụ iri na asaa, ebe nke Naịjirịa bụ puku naịra iri na anọ."" ""Ugbua, osikapa Naịjirịa bụzi puku naịra iri abụọ na ise, mana ọnweghị onye na-ahụ ya."" Njọ ahịa a rutụkwara ndị na-ere ihe nri ndị ọzọ n'ahịa ahụ. Okey Nnadi onye na-ere ọkụkọ kwuru na ọbụrụ na ndị mmadụ bịa ịzụrụ osikapa, ha na-azụkwa ihe ndị ọzọ, mana ugbua, njọ ahịa jizi ma onye ukwu ma onye nta. Nnadi rịọrọ gọọmentị ka ha leba okwu mmechi oke ala ahụ anya ka ahụhụ ghara igbu ndị mmadụ tupu mmemme ekeresimesi eruo. Mana ndị na-ere ọka kwuru na mmechi okeala Naịjirịa mere ka ọnụego akpa ọka gbalie. Akpa ọka a na-erebu puku naịra ise bụzị puku naịra itoolu ugbua. Onyeisi otu jikọrọ ndị ọrụugbo na-akọpụta ọka bụ Bello Abubakar Funtua kwuru na onyeisiala Muhammadu Buhari mere nke ọma. Funtua kwuru na ndị otu ha kọpụtara ọka karịrị nde 'tonne' iri abụọ (20m toones) n'afọ gara aga. O kwuru na ha nwere ọka n'uju maka ụlọọrụ ji ọka arụpụta ihe dị icheiche ka ha bịa zụrụ. N'okwu ya, ""Anyị nwere ngalaba ha na gọọmentị na-arụkọ ọrụ iji hụ na ego akpa ọka arịghị elu karịa ka ọ dị ugbua."" Akụkọ ndị ọzọ ga-amasị gị: Ihe nkiri ga-amasị gị:"	https://www.bbc.com/igbo/50158356
religion	2019 Prophecies for Nigeria: Ihe ndị ụkọchụkwụ kwuru maka etu afọ 2019 ga-esi adị	"Ụkọchukwu na ewu ewu bụ Reverened Father Ejike Mbaka ekwuola na ọchịchị Buhari na-agbalị n'ihe gbasara ịrụ ụzọ nakwa inye ndị ọrụ ugbo ego mgbazinye eji arụ ọrụ. O kwuru nkea mgbe ọ na-aka ụka iji nabata afọ ọhụrụ 2019 n'Adoration, Umuchigbo Iji Nike Enugwu. Father kwuru na ya amaghị onye ga emeri na ntuli aka na-ahịa na 2019 ma kwuo na ya echeghị n'Atiku bụ onye nzọpụta Nijiria. Onyere Buhari ndụmọdụ na ọbụrụ na ọ ga eye ntị chụpụsịa ndị ajọ mmadụ gbara ya gburu gburu na emebiri ya ihe, na gọmenti ya ga adị mma. Ụfọdụ ụmụ Naijiria akatọọla ndị ụkọchụkwụ burula amụma maka ihe ga-eme n'afọ 2019. Dịka afọ 2019 malitere ụbọchị Tuzde, ọtụtụ ndị ụkọchukwu a maara aha ha ezipụtala ozi afọ ọhụrụ ha, iji nye ndị mmadụ ntụzi aka gbasara afọ a. Mana ụfọdụ Ndị Naijiria kwuru na ha na-akụsasị ụmụ mmadụ anya n'ihi n'amụma Okeke buru dị iche na nke Okafor buru. Ụfọdụ kwuru n'okpu Mbaka kpọrọ ka akwado Buhari bụ mere mere n'ihu gwọmpụtụ n'azụ. N'okwu Chukwu ya na mmemme iji banye afọ ọhụrụ, onyeisi na-elekọta Adoration Ministry Enugu Nigeria, bụ Fada Ejike Mbaka, buru amụma na afọ ọhụrụ a ga-ewetara ọtụtụ ụmụnwaanyị ihu ọchị. O kwuru na ọtụtụ ụmụnwaanyị aga ga-ekuru ejima abụọ na atọ na afọ a. O kwukwara na afọ a ga-abụ oge mgbanwe tọrọ atọ nye ndụ ndị Naijiria. Ihe ọzọ gbara elu dịka o siri kwuo bụ na ọtụtụ ndị ogbenye na ndị opekatampe ka aga-eburu ike n'ikikere ọchịchị ụlọọrụ nakwa n'ọchịchị obodo tinye n'aka. Ihe Oyedepo kwuru: N'okwu afọ ọhụrụ ya, onyeisi ụlọụka Living Faith Church, nke e jikwa Winners Chapel mara, bụ David Oyedepo, kwuru na afọ a, anyị ga-abụ ọkaibe n'ime ihe niile anyị n'eme. Enoch Adeboye Onye a bụ onyeisi ụlọuka Redeemed Christian Church of God, kpara ndị ụlọụka ya ọchị mgbe o kwuru na ọma na ọtụtụ ndị mmadụ n'eche ya ka okwu o okwu gbasara ntụliaka aga eme n'ala anyi na-afọ a. Ọ gaziri n'ihu gwazie ndị ala anyi ka ha gaa n'ime akwụkwọ nsọ (Abụ akwa 3:22-23) iji mara ihe chineke n'ekwu maka obodo anyị. Okey Ifionu Ụkọchukwu na-elekọta Emmanuel Anglican Church, Railway Compound dị na Lagos, kwupụtara na-ewepụtala afọ a dịka mgbe ndị otu Kraisti ga-agbasa oziọma Kraistị na mbaụwa niile iji were rita mkpụrụobi. Ọ gbadoro ụkwụ mkpebi a n'Akwụkwọ Ilu 11:30. Paul Chikwem Ụkọchukwu  na-elekọta ụlọụka Christian Penticostal Mission dị na Festac, Legos kwuru na afọ 2019 bụ afọ Chukwu ga-akwụ ụmụ ya ụgwọ ọrụ nke ukwuu. Nkpebi a gbadoro ụkwụ na akwụkwọ Genesis (15:1). Chikwem buru amụma na ụmụ Chukwu ga-enweta ụgwọ ọrụ pụrụiche site n'ịhụọma nke Chukwu na-enye(Abụọma 44:3). ""Aka nchekwa na nweta nke Chukwu ga-enye ụmụ Chukwu ezumike n'afọ 2019""(Exodus 33:14). Paul Adefarasin Onye ụkọchukwu a bụ onyeisi ụlọụka a kpọrọ ""House on the Rock"" kwuru na afọ 2019 ga-abụ afọ aha ụmụ Chineke ga-ada ụda na mba ụwa niile ma nwetakwa ọtụtụ ohere ime ihe ịrịbama n'afọ a. Ahụrụ m Igbo dika onyeisiala n'afọ 2023 mana ha ga-agba mbọ na ha enweghị nkwekọrịta na gọmenti ugbua."	https://www.bbc.com/igbo/afirika-46728982
politics	NBA conference 2022: Ihe Peter Obi, Atiku na Tinubu kwuru ha ga-eme ma ha zọta ọchịchị	"Ndị na-azọ ọkwa onyeisiala na Naịjiria bụ Atiku Abubakar, Peter Obi na Bola Ahmed Tinubu ekwuola ihe ha ga-emere Naịjiria ma ha zọta ọchịchị. Ha tinyere ọnụ n'okwu gbasara akụnaụba obodo, nchekwa nakwa agụmakwụkwọ, dịka ha zara oku otu jikọtara ndị ọkaiwu na Naịjiria, Nigerian Bar Association (NBA) kpọrọ ha n’ọgbakọ ha malitere taa na Legọs. Na ya bụ ọgbakọ, Atiku na Obi ji aka ha zara ọnụ ha, ebe Tinubu dinyere osote ya bụ Kashim Shettima ka ọ nọchite anya ya na ya bụ ọgbakọ. Atiku bụbu osote onyeisiala Naịjiria site n'afọ 1999 ruo afọ 2007, kwuru na ọ ga-ewere mahadum ndị nke gọọmentị etiti nwe nyefee ya n'aka gọọmentị steeti, ka ha nwee ike lekọta ya ọfụma. Atiku na-azọ ọkwa onyeisiala n'okpuru Peoples Democratic Party (PDP) kwuru na ego gọọmentị etiti ejughi eju bara abara. Atiku kwuru sị na ""naanị otu ụzọ bụ ịhụ na obodo dịịrị onye ọbụla mma ọkachasị ndị ojiegoachụego nọ na Naịjiria na mba ofesi, ma ọ bụ na mwulite obodo, ma ọ bụ n'agụmakwụkwọ, ma ọ bụ n'ọkụ."" O kwuru na ọ jụrụ otu onye ọkammụta na mahadum gọọmentị etiti sị ""o doro gị anya na mahadum ndị mbụ anyị nwere nọbu n'okpuru gọọmentị mpaghara dị iche iche? Kedụ ndị nọchiri anya gọọmentị mpaghara ndị ahụ?"" Ọ gara n'ihu kwuo ""Ụmụ unu na-eziga akwụkwọ na mba ofesi (Amerịka, Briten), kedụ ndị nwe mahadum ndị ahụ? Ọtụtụ n'ime ha abụghị nke gọọmentị. Gịnị mere i ji chee na anyị agaghị emeli ya ebe a? Anyị enweghi ego ahụ."" Obi na-azọ ọkwa onyeisiala n'okpuru Labour Party kwuru na ọ dị ezigbo mkpa itinye ego na mwulite agụmakwụkwọ na ọkụ, nke dị ezigbo mkpa maka mwulite akụnaụba obodo. Obi kwuru sị ""Ihe anyị kwesịrị ime bụ ihe abụọ dị oke mkpa: nchekwa na ịhụ na iwu dịkwa ire ọzọ...ọ dị mkpa ime ka obodo dị mma nke ga-arata ndị ojiegoachụego, ma wulite agụmakwụkwọ na ọkụ...ọ bụ ihe ndị a na-ewulite akụnaụba obodo"". Shettima bụ osote Bola Ahmed Tinubu ji pati All Progressives Congress (APC) azọ ọkwa onyeisiala, kwuru na ha ga-ebido n'ehihie chọwa ewu ojii ma ha zọta ọchịchị. O kwuru na ""anyị ga-ebido n'ụbọchị mbụ rụwa ọrụ. Anyị ga-agbawa mbọ n'ihe gbasara akụnaụba, nchekwa na gburugburu ozugbo ozugbo. ""Anyị emebuola ihe a hụrụ anya. Arụrụ m ụfọdụ n'ime ụlọakwụkwọ kacha mma na Naịjiria. Gaa na Borno steeti ka ị hụ ihe iribeama; ị nweghi ike ikweta na ọ bụ steeti nọ n'etiti agha. ""Anyị ga-emepụta ụdịrị ọrụ ọma anyị rụru na Legọs nakwa Borno nakwa ụfọdụ steeti dị iche iche, iji hụ na mba anyị dị mma. Ihe dị mkpa bụ ezigbo ọchịchị."" Cheta na otu jikọtara ndị nkuzi mahadum bụ Academic Staff Union of Universities  (ASUU), agabeghi ọrụ dịka ha gbara abụbụọrụ kemgbe ụbbọchị 14 nke ọnwa Febrụwarị afọ 2022. N'agbanyeghi na ha na gọọmentị enweela nzukọ ugboro ugboro, ha enwebeghi nkwekọrịta ga-eme ka ha malite ọrụ. Ihe ha chọrọ n'aka gọọmentị gụnyere nlekọta, nṅogharị mahadum gọọmentị, tinyere ihe ndị ọzọ ha na-arịọ. Chetakwa na ọtụtụ ebe na Naịjiria nọ n'ọnọdụ agba e kpere chi dịka ọnọdụ nchekwa n'ụfọdụ akụkụ Naịjiria banyere na nke onye na Chi ya."	https://www.bbc.com/igbo/articles/c72dpmz7d84o
business	Ọgba Mbọ: Agaghị m Mahadum mana eji m Tekịnụzụ akpata ihe m na-eri ugbua - Uncle IB	"N'ụwa taa, ụfọdụ na-ele ndị na-agurughị akwụkwọ n'ogogo mahadum anya dịka ndị na-etozughị oke. Ọzọkwa bụ na tekịnụzụ ọgbara ọhụrụ abụghị ihe mmadụ na-anọkata mụta, ma ọ bụrụ na e nyeghị gị ọzụzụ pụrụiche. Mana nwokorọbịa a bụ Ifeanyi Okafor, onye e ji Uncle IB mara na soshal midia, bụ ọpụrụiche. Uncle IB gụdebere akwụkwọ na Sekọndịrị nke anọ, mana enweghị ihe gbasara tekịnụzụ na soshal midia na-agba ya gharịị. Taa, ọ bụ Uncle IB na-elekọta akara soshal midia ọtụtụ ndị a ma ama na Naịjirịa, ma si n'ụzọ dị otu a na-enyeju onwe ya na ezinụlọ ya afọ. Na mkparịtaụka ya na BBC Igbo, Uncle IB kwuru na ọ malitere ịpị ekwentị oge o pere mpe. O kwuru sị: ""Onweghị onye na-akụziri m ya, ọ bụ ka m na-apị ya ka m na-amụta."" ""Ọ bụ Agwụ m na-akụziri m ya, maka na ana m anụ olu na-agwa m ihe m ga-eme na etu m ga-esi mee ya."" Uncle IB na-ejikwa akara soshal midia ya na-akụziri ndị mmadụ etu ha ga-esi chekwaa onwe ha ka ndị ekperima juru n'ịnteneetị ghara izu ha ohi. Ọ na-ejikwa asụsụ Igbo akụzi ihe ndị a niile ka ọ na-ekwe ndị mmadụ nghọta nke ọma. Ọtụtụ nkuzi ọ na-enye gbasara Tekịnụzụ bụ n'efu, mana ndị ọzọ ka a na-akwụ ya ụgwọ iji kuzie. ""Ọ bụghị mmadụ niile nwere nnukwu ego iji mụta ihe ndị a,"" Okafor kwuru. ""Ebe ọ bụ na Agwụ m kuziiri m ya n'efu, ana m akụzikwara ya ụfọdụ ndị n'efu."" Mana o nwere olileanya ịga mba ofesi otu ụbọchị wee mụọ ihe gbasara Tekịnụzụ nke ọma. Uncle IB dọrọ ndị ntoroọbịa aka na ntị ka ha sepụ aka n'izu ohi ịntaneetị ụdị a na-ewu ebe niile ugbua a na-akpọ 'yahoo yahoo'. N'okwu ya, onye kwụba aka ya ọtọ, na-agbasi mbọ ike, otu ụbọchị ọganihu ga-ezute ya. Kirie ihe o kwuru n'uju ebe a; Ọ bụ Vining Ogu na Chukwunaeme Obiejesi mere akụkọ a"	https://www.bbc.com/igbo/afirika-60999208
