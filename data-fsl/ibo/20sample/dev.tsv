religion	Ihe i kwesịrị ịma maka Fr Anthony Amadi ga-anọchị Mbaka nwa mgbe nta ilekọta 'Adoration Ministry'	"Bishọp Callistus Onaga nke ụka Katọlik na Dayọsis Enugwu ahọpụtala ụkọchukwu Anthony Amadi ka ọ nọchie ụkọchukwu Ejike Mbaka nwa mgbenta dịka onye nlekọta ekpere 'Adoration Ministry'. Mana ndị ekpere 'Adoration' ajụla ịnabata Fada Amadi dịka onye nlekọta ha. N﻿ke a na-abịa n'agbanyeghi na ọ bụ Fada Mbaka ji aka ya họpụta Fada Amadi, dịka Bishọpụ nyere ya ohere iji aka ya kpọpụta Fada ọ ga-achọ ka ọ nọchie ya nwa mgbe nta. N﻿dị ekpere 'Adoration Ministry Enugu Nigeria' mekwara obere ngagharịiwe ọzọ n'ụbọchị ụka, 'Okụtoba 2, 2022, dịka a malitekwara ekpere ọzọ n'ebe ahụ. I﻿we ha bụ maka na Bishọp ụka Katọlik n'Enugwu dayọsis bụ Callistus Onaga, ewepụla ụkọchukwu Ejike Mbaka dịka onyeisi ụlọ ekpere Adoration nwa mgbe nta. N﻿dị nkwado Mbaka bucha akwụkwọ ndụ n'aka ma mere ngagharịiwe bata n'ogige ụlọ Fada Mbaka na-eti mkpu na-asị: ""we say no"", ""we no go gree"". Ọ﻿ gịnị ka ha sị na ha agaghị ekwe? C﻿heta na Bishọp Onaga mechiburu ụlọekpere 'Adoration Ministry' n'ihi ụfọdụ ihe Mbaka na-ekwu ma ọ na-ezi oziọma, nakwa etu o si eme ekpere ya. M﻿ana n'ụbọchị Fraịde ka akụkọ pụtara na ekpere 'Adoration' ga-amalitekwa ọzọ n'ụbọchị Sọnde, abalị abụọ nke Ọkụtoba 2022, mana Bishọp nyere iwu ihe a ga eme. N﻿'ụbọchị ụka ahụ, Mbaka gwara ndị nkwado ya na Bishọp etinyela ụkọchukwu aha ya bụ Fada Anthony Amadi, onye ga-anọchi anya ya dịka onyeisi 'Adoration' ruo mgbe Mbaka mechara ihe enyere ya mee. Iwu ndị ọzọ nke Bishop tinyere gbasara ekpere 'adoration' gụnyere: Ọ﻿ bụ iwu ndị a ka ndị nkwado Fada Mbaka na-etiri mkpu na-asị ""we say no"", ""we no go gree"". N﻿ke a abụghị nke mbụ ndị nkwado Fada Mbaka na-eme ngagharịiwe gbasara nna ha ukwu. N﻿'ọnwa Jun 2022, oge Bishọp Callistus Onaga nyere iwu ka akwụsị ekpere maọbụ emume ọbụla n'ụlọekpere 'Adoration', ndị nkwado Mbaka mekwara ngagharị iwe na-akatọ Bishop Onaga. H﻿a kwuru ọtụtụ okwu ọjọọ megide Bishop, ụfọdụ kwuru na ""ọ bụghị Bishopụ anyị"". ﻿Otu onye n'me ndị ahụ mere ngagharị iwe kwuru sị: ""Onaga, hapụrụ anyị nna anyị Mbaka. Ana m akpọ ya Onaga, Onaga bụ aha ya, aha ya abụghị Bishọpụ."" Ọ﻿zọkwa, n'ọnwa Mee 2021, ndị nkwado Mbaka meere ngagharịiwe banye n'ime ogbe dị icheiche n'Enugwu dịka ha sị na ha na-achọ Mbaka achọ. N﻿'oge ahụ, asịrị fegharịrị na ndị ntọ tọọrọ Mbaka, ebe ụfọdụ kwuru na ọ bụ Bishọpụ nyere iwu ka e jichie Mbaka. N﻿dị nkwado ya nukọọrọ n'igwe gawa n'ụlọ Bishọp nakwa n'ogige ụlọụka 'Holy Ghost Cathedral' Enugu. H﻿a mebiri ọtụtụ ihe ma n'ụlọ Bishọp ma n'ụlọụka ahụ. M﻿baka mechara pụta gwa ha okwu ma kwuo na ọ bụ Bishọpụ nyere ya iwu ka ọ hapụ ịpụta n'ọha ruo nwa mgbe nta."	https://www.bbc.com/igbo/articles/cxegezddx0ko
business	Etu ị ga-esi mata akwụkwọ naịra ọhụrụ adigboroja	"Ụlọakụ etiti akọwala ihe njirimara dị icheiche mmadụ ga-eji mata ego naịra ọhụrụ nke ezigbo na nke adịgboroja. N'akara websaịt CBN, ha dere sị: ""E nwere njrirmara pụrụ iche nke mmadụ nwereike ịhụ n'anya maọbụ metụ aka iji mata nke bụ ezigbo ego naịra. ""Nke mbụ bụ na etu e si bipụta ya ga-eme ka mmadụ mata nke bụ ezigbo na nke adigboroja ngwangwa o metụrụ ya aka. ""Enwekwara ihe dịka eriri gara ogologo n'akwụkwọ ego ahụ, ọ ga-abụ mmadụ lee ya anya n'ọkụ, ọ ga-ahụ ka e ji kịrịkịrị mkpụrụedemede dee CBN n'ahụ ya. Ihe ndị ọzọ gụnyere etu pụrụ iche e si dee ihe n'akwụkwọ ego ahụ. Ha kọwakwara na akara njirimara akwụkwọ naịra ọbụla n-eji oji ma e were anya nkịtị lee ya, mana e tinye ya n'ọkụ, ọ ga-acha ndụndụ. Ha gara n'ihu kwuo na ha na-agbanwe njirimara dị n'akwụkwọ naịra kwa mgbe kwa mgbe iji gbochie ndị na-akụ nke adigboroja. Nkesa akwụkwọ ego naịra ọhụrụ nke ụlọakụ etiti Naịjirịa wepụtara kwesịrị ịmalite n'ụbọchị iri na ise nke ọnwa Disemba 2022, mana ruo taa, Disemba 2020, ụlọakụ dị icheiche na Naịjirịa ka na-enye ndị mmadụ akwụkwọ naịra ochie. Nke a emeela ka ọtụtụ ndị mmadụ na-eti mkpu ma na-ajụ sị, kedụzi ebe naịra ọhụrụ a dị? Otu onye aha ya bụ Oluchi Alabi gwara BBC Igbo na  ya gara ụlọakụ n'ụbọchị Mọnde ịdọrọ puku naịra 15 n'ọbaego ya, mana ọ bụ ego ochie ka e nyere ya. ""Oge m jụrụ ha ihe kpatara nke a, onye ụlọakụ ahụ nyere m naanị otu puku naịra nke ọhụrụ, nyezie m puku naịra 14 n'ego ochie, lefuo anya,"" Oluchi kwuru. Onye ọzọ bụ Halima kwuru na ya gara ịdọrọ ego n'ụlọakụ dị n'Ilorin, Kwara steeti, mana ọ bụkwa ego ochie ka ha na-akwụ. ""N'ihi na onye ahụ na-akwụ ụgwọ bụ nwanne m nwaanyị, o nyere m puku naịra ise n'ego ọhụrụ. Mgbe ndị mmadụ hụrụ na o nyere m ego ọhụrụ, ha malitere ịgbata n'akụkụ nke ya, mana ọ gwara ha na ọ bụ naanị ego ọhụrụ puku naịra iri ka ụlọakụ nyere ya ka o nye ndị mmadụ,"" Halima kwuru. Ọtụtụ ndị mmadụ ekwuola na ha ahụla ebe ndị na-ere naịra 'mint' na mme bu ego ọhụrụ a n'uju. Otu onye aha ya bụ Adeleke Opeyemi na Twitter tinyere onyonyo ebe otu onye na-ere ego bu ego ọhụrụ ahụ na-ere ya n'otu mmemme. Opeyemi dere sị: ""Ụmụ Naịjirịa ga-achọtarịrị ụzọ ha ga-esi mebie iwu. Lee ego ọhụrụ nke ụlọakụ na-anaghị enye ndị mmadụ, ya ka ndị na-atụ mgbere na-ere n'uju na mmemme."" Chetakwa na ịre naịra bụ ihe megidere iwu dịka ụlọakụ etiti si kwuo, mana ọtụtụ ndị mmadụ ka na-ere naịra 'mint' na mmemme n'ebe dị icheiche na Naịjirịa na-enweghị mmachi ọbụla. Muyiwa Adejobi, bụ ọnụ na-ekwuru ndị uweojii, ndị ọ bụ ọrụ ha ijide ndị na-ere naịra, azaghị oku nakwa ozi anyi zigaara ya ka o tinye ọnụ n'okwu a. Ụfọdụ ndị mmadụ na-ebokwa ebubo na ihe mere naịra ọhụrụ a ji akọ ụkọ bụ na ndị ide ego na-ebukọrọ ya na-edebe. Mana BBC Igbo agaghị ekwunwu ugbua na nke a bụ ihe na-eme eme. Ọtụtụ na-ekwukwa na ndị ekperima ewepụtala adịgboroja akwụkwọ naịra ọhụrụ a, nke mere na ndị mmadụ amakwaghị nke bụ nke ezigbo na nke bụ nke adigboroja. Katch Ononuju, bụ onye okwu gbasara ego na akụnụba doro anya, gwara BBC Igbo na ọ gbaghị ya gharịị na ụfọdụ ụlọakụ ka na-akwụ ndị mmadụ naịra ochie. ""Ndị ụlọakụ ga na-enye ndị mmadụ ego ọhụrụ dịka ha si enweta ya n'aka CBN. Ọ bụ ihe e ji nwayọ nwayọ eme. oge ka dị,"" Ononuju kwuru. ""O nwereike ịbụ eziokwu na ụfọdụ ndị na-arụ n'ụlọakụ nwereike ijichi ụfọdụ ego ọhụrụ ndị a iji nye ya ndị ndọrọndọrọ ọchịchị maọbụ resi ya ndị na-ere ego, mana ọ bụ ọrụ dịịrị ndị ọrụ nchekwa inyochapụta nke a, kwụsị ya, ma nye ndị aka ha dị na ya ntaramahụhụ kwesịrị ekwesị."" Ọnụ na-ekwuru ndị CBN bụ Isaac Okoroafor azaghị oku ekwentị BBC Igbo kpọrọ ya ugboro ugboro. Mana ozi dị n'akara Twitter CBN kwuru na a ga na-eri ego ochie ruo ụbọchị ikpeazụ nke ọnwa Jenụwarị afọ 2023."	https://www.bbc.com/igbo/articles/c037370y0v8o
sports	Etu Naịjirịa siri mee ụwa 'ọnụ pịịm' dịka ha ritere ọlaedo na Olympic 1996	N'ụbọchị atọ nke ọnwa Ọgụst 1996, Naịjirịa mere ihe atụghị anya ka ha ritere ọlaedo na asọmpị bọọlụ ụmụnwoke na Olympic nke emere n'obodo Atlanta. Nke a bụ mbụ mba si Afrịka kpara ụdịrị ike ahụ. Lee akụkọ njem ha n'asọmpi ahụ dịka ha meriri ndị kachasị ogogo n'ịgba bọọlụ na mba ụwa.	https://www.bbc.com/igbo/afirika-53537964
politics	Ipob: Uche Mefor o nwere ikikere ịsị ndị Ipob kwụsi ịtụ ụtụisi ha?	"Onye ọkaiwu nke onyeisi ndị Ipob bụ Nnamdi Kanu na ndị otu Ipob bụ Alloy Ejimakọ ekwuola na ya enweghị ike itinye ọnụ maka akwụkwọ ozi na-efegharị nke a sị na ọ bụ Uche Okafor-Mefor depụtara. Ejimakor kwuru na e nwere ihe ndị ọzo dịmkpa ọ nwere ịkpa ma sịkwa na Uche Mefor bubu otu n'ime ndị isi nke otu iPOB. O kwuru sị"" Uche Mefor site n'okwu sị ya n'ọnụ, abụghị osote onyeisi otu Ipob nke pụtara na osoghị dịka ndị ọchịchị otu Ipob"". O kwuru na ọbụghị ya bụ onye ọkaiwu Uche Mefor nke mere na ya enweghị ike ikwu ihe ọbụla maka ya. E nwere akwụkwọ ozi na-efegharị na ịntaneti nke depụtara iwu nke si ka ndị otu Ipob niile kwụsị ị kwụ ụtụisi ha na-atụ tupu ndị ọchịchị otu ahụ ahazịe ọnọdụ ọchịchị ha maka esemokwu ha na-enwe. Ya bụ akwụkwọ ozi nke e jiri aha Uche Mefor dee kwuru na ya bụ Mefor ka bụ otu n'ime ndị ọchịchị otu Ipob dịka akwụkwọ ha jiri hiwe ụlọọrụ na mba Briten siri gosi. O kwuru na ya bụ akwụkwọ gosiri na ọ bụ ya na Nnamdi Kanu bụ ndị ndu otu Ipob. Akwụkwọ ozi ahụ nke bu akara ụbọchi atọ nke ọnwa Disemba afọ 2020, nyere iwu ka ndị ọrụ na ndị otu Ipob niile mee ihe akwụkwọ ahụ depụtara n'ime abalị abụọ. Solomon Egbo, ekwuola na Mazi Nnamdi Kanu amaghị maka nchụpụ a chụpụrụ Uche Mefor dịka osote onyeisi  otu 'Indigenous People of Biafra' IPOB. Nke a na-abịa dịka akụkọ ọgbaaghara dapụtara n'ime otu IPOB na-arị elu. BBC Igbo mere mkparịtaụka iji mata ebe mmiri si baa n'opi ụgbọgụrụ. Na mkparịtaụka a, anyị kpọrọ Clifford Iroanya onye sobu n'otu Ipob nakwa Solomon Egbo. Egbo kwuru na ọ bụ ndị nọ na ngalaba DOS nke IPOB wepụtara akwụkwọ na-ekwu na ha achụọla Uche Mefor. Ọ gara n'ihu kwuo na ọ bụ naanị Nnamdi Kanu nwere ikike ịchụpụ Mefor na Ipob. Egbo gara n'ihu kwuo na ọtụtụ ndị nọbu n'isi otu Ipob enweghị obi ọcha gbasara ya bụ otu. O kwuru na ọ bụ ndị ahụ na-awụnye mmiri ọkụ n'okwu dị n'etiti Nnamdi Kanu na Uche Mefor ma na-ebutekwa nkewa n'etiti Ipob. N'aka nke ya Clifford Iroanya kwuru na otu Ipob dịka ọ dị ugbua enweghị usoro ọbụla doro anya ha nwere iji nweta Biafra. O kwuru na Ipob bụ otu enweghi isi nke o ji enwe ọdụ n'ihi na ndị ndu ha enweghị ụzọ ha na-agbaso. Iroanya dụrụ ọdụ ka ndị nọ n'otu Ipob kwụsị ịkparị ndị mmadụ iyi nakwa ịkparị ndị mmadụ ndị ekwenyeghị na ọzịzọ Biafra. Ọ gara n'ihu kwuo na ọkpụrụkpụ ihe ji ọdịmma Naịjirịa bụ akwụkwọ iwu nke a kpọrọ .Constitution' na Bekee. ""Ọ bụrụ na emegharịghị akwụkwọ iwu a, o nweghị ihe ọbụla ga-enwe isi na Naịjirịa."""	https://www.bbc.com/igbo/afirika-55127268
politics	Etu otu onye siri nwuo, ndị ọzọ merụọ ahụ n’ọgbakọ ime ụlọ APC na Rivas steeti	"Akụkọ si Rịvas Steeti pụta taa bụ Wenezde, ụbọchị 18 ọnwa Mee, 2022 kọwara etu ọgbaghara siri dapụta n'Ọgbakọ ime ụlọ ndị patị All Progressives Congress (APC) na steeti ahụ. Otu onye nọ ebe ahụ ihe mere na-achọghị ka a kpọọ aha ya gwara BBC Igbo na ya bụ ọgbaghara tara isi otu onye ebe ndị ọzọ merụrụ ahụ. Ka o si kwuo, ndị nkwado otu onye pati ahụ bụ sịnetọ Magnus Abe pụtara n'igwe malite ngagharịiwe n'akuku okporoụzọ Evo maka okwu ha sị bụ okwu Ikpe na-ezighị ezi nye nna ha ukwu bụ Abe. Nwoke ahụ kwukwara na ndị mmadụ tuziri ha aka ka ha gaa n'ụlọọrụ APC nke steeti ahụ dị n'ụzọ Woji, GRA, Pọtakọtụ. O kwuru: ""Mgbe anyị ruru ebe ahụ bụ ebe a na-eme ọgbakọ ime ụlọ APC anyị malitere igosi iwe anyị"" ""Ọtụtụ ndị nchekwa jupụtara ebe ahụ ma gbuochie anyị ibanye geetị ụzọ ebe ahụ"" Ọ gara n'ihu kwuo: ""Ụfọdụ ndị ntorobịa so pụta ngagharịiwe ahụ malitere ịtụ ndị nchekwa karama nke kpasuru ha iwe"" O kwuru na ọ bụ mgbe ahụ ka ndị nchekwa malitere gbaliwe egbe elu nke mere ọsọ jiri taa. Ọ kọwara na ndị nchekwa ahụ gbara egbe aghara aghara nke tinyere ha ụjọ n'ahụ. ""Mgbe ya bụ ihe dajụrụ, anyị huru ozu otu onye a na-eche azọgburu mgbe ọsọ tara"" Ndị nọ ebe ahụ kwukwara na ọgbaghara merụrụ ọtụtụ ndị nke ha ahụ. Mbọ niile BBC gbarala ịnụ olu ndị uweojii na Rivas Steeti maka okwu a amịtabeghị mkpụrụ ugbua."	https://www.bbc.com/igbo/afirika-61501547
business	Innoson: Anyị anaghị amanye ndị mmadụ ka ha zụọ ụgbọala anyị - Innocent Chukwuma	"Dịka akụkọ na-efegharị na ndị ụlọ ọmeiwu ukwu nke Naijirịa jụrụ ịnya ụgbọala nke emere na Naijirịa dịka ụgbọala ọrụ ha, ma sị na ọ bụ nke esi ala bekee bute ka ha chọrọ. Akụkọ na-ekwu na ọ bụ na nzụkọ nke ha nwere n'ụbọchị ise nke ọnwa Febuarị afọ 2020 ka ha nwere mkpebi a. Ndị omeiwu a sị na ọ bụ ụgbọala Toyota Camry nke afọ 2020 ka ha chọrọ. Ndapụta a mere ka ndị mmadụ gaa na shọshal midia were kwupụta obi ha. Na aka n ke ọzọ ka ọnyeisi ụlọọrụ na emepụta ụgbọala na NAijirịa bụ Innocent chukwuma kwuru sị "" Ugbọala anyị na-arụ bụ onye chọọ, anyị eresi ya, ọnweghị onye anyị na amanye ga ọ zụọ ụgbọala anyị. Nke masịrị onye ya goro"". O kwukwara sị na ha enweghị ikike ịmagide ndị ụloomeiwu ka ha zụo ụgbọala ha, were sị ""anyị na-arụ ka ọ dịrị ndị be anyị mma, nke anyị na arụ be anyị bụ nke ndị be anyị. Onye chọo kwa nke ndị oyibo ya ga goro"". Chukwuma sị na ọ bụ ụgbọala emere na Naijirịa ka ọ na-anya ma sị na ihe kpatara o jị anya ya bụ na; "" ọ na-atọ m ụto inya ya maka na ọ bụ na be anyị ka emere ya"". BBCIgbo kpọrọ onye na-ahu maka mgbasa ozi ndị ụlọomeiwu bụ Ben Kalu kama ọzaghi ekwe nti ya. Enigma kwuru sị na ọdịghị mma na ndị omeiwu na-amanye ndị mmadụ iri owkute sị na ọ bụ osikapa ma jụ ka ebunye ha ụgbọala Innoson. Vick sị ""ọ bụ gịnị mere ụgbọala Innoson? Ị gbachiri ịbụbata nrị ma ịmachịghị ibubata ụgbọala"" Success Adams sị "" A na-enye Innoson ntụrụugo na-erughị ya"""	https://www.bbc.com/igbo/afirika-51535538
politics	Labour party primaries: Ka anyị tighachị Naịjiria n'aka ndị nwe ya - Peter Obi	Peter Obi ekeleela ndị Naịjiria ọkachasị ndị pati ọhụrụ ya bụ Labour Party, dịka ọ zọtara ọkọlọtọ pati ahụ iji zọọ ọkwa onyeisiala na ntuliaka 2023. N'okwu nnabata o kwuru mgbe o meriri ntuliaka imeụlọ ha mere, Obi kwuru na oge eruola mgbe a ga-etighachị Naịjiria n'aka ndị nwe ya - gụnyere ndị ọrụ ugbo, ndị nkuzi na ụmụakwụkwọ, ndị ọrụ aka, ndị ọrụ, ndị ọrụ larala ezumiike nka nakwa ndị Naịjiria ndị ọzọ na-amaghị ebe inye aka ha ga-esi bịa. O kwuru na ọ ghọtara na ije a ga-abụ nke a ga-agbakọta aka eje, nke ndị ọkachasị metụta - ndị ntorobịa - ga-eso hụ na e jere. Obi nwetara vootu iri itoolu na isii (96) n'ime 98 a tụrụ n'ọgbọ ebe a nọ mee ntuliaka imeụlọ nke ndị Labour Party. N'agbanyeghi na Pat Utomi rituru n'iso zọọ ya bụ ọkwa, o nwetere otu vootu n'ime ya bụ vootu 98 a tụrụ. Egwu adagharịala na ntuliaka imeụlọ otu labour Party na-eme taa n'Asaba, Delta steeti, dịka otu nwaanyị so azọ ọkwa onye ga-efere Labour Party ọkọlọtọ bụ Olufolahan Olubisola Emmanuel-Tella na ntuliaka onyeisiala tinyerela Peter Obi aja na garị. Labour Pati họrọburu Peter Obi dịka ndị ọzọ nile so azọ rituru iji nye ya ohere ka o fee ọkọlọtọ Labour Party. Mmadụ anọ so na-azọ ọkwa ahụ bụ: Ọkammụta Pat Utomi, Sampson Uchenna Charles, Faduri Oluwadare Joseph na Olufolahan Olubisola Emmanuel-Tella. Emmanuel-Tella bụ nanị nwaanyị na-azọ ọkwa ahụ na Labour Party gbara isi akwara na a ga-emerịrị ntuliaka iji họpụta onye ga-efe ya bụ ọkọlọtọ, kama irituru Peter Obi ka ọ bụrụ onye nwetara ya. N'ihi nke a, Labour Party ekwela ka steeti niile họpụta mmadụ anọ maọbụ ise ga-anọchite anya (delegates) ma tụọ vootu. Mara na otu pati 'Labour Party' nyeburu Peter Obi ikike dịka onye ga-azọrọ ha ọkwa onyeisiala na 2023, dịka ndị niile pụtaburu ịzọ ya bụ ọkwa rịtuburu ya. Pat Utomi na-azọbụ ọkwa ahụ wepụrụ onye ya ma kwado Peter Obi. Otu pati 'Labour Party' enyela Peter Obi ikike dịka onye ga-azọrọ ha ọkwa onyeisiala na 2023. Nke a mere n'ọgbakọ imeụlọ nke Labour Party hiwere n'Asaba, isi obodo Delta steeti taa maka ịhọpụta onye ga-azọ ọkwa onyeisiala. Cheta na Peter Obi bụ aka chịburu Anambra steeti si Peoples Democratic Party (PDP) wụba Labour Party n'ụbọchị 27 nke ọnwa Mee 2022, dịka o kwuru na ọtụtụ ihe ndị na-emegasị na PDP ugbua mere o jiri raa ya ahụ ịga n'ihu isonye na pati ahụ. Ọ hapụrụ PDP n'ụbọchị 25 ma banye Labour Party na 27 nke ọnwa Mee, 2022.	https://www.bbc.com/igbo/afirika-61629600
entertainment	Evelyn Joshua: Ihe i kwesịrị ịma maka nwunye T.B Joshua bụzi onyeisi ụlọụka SCOAN	"Evelyn Joshua nwunye T.B Joshua abụrụla onyeisi ụlọụka 'Synagogue Church of All Nations (SCOAN). Ọ bụ n'ozi ha zipụrụ n'akara Facebook ha ka ụlọụka SCOAN kwupụtara nke a n'ụbọchị Sọnde a. Oteela aka ndị mmadụ ji ajụ onye ga-abụzị onye ndu ya bụ ụlọụka dịka onyeisi ya bụ T.B Joshua lara mmụọ n'abalị isii nke ọna June afọ a. N'akwụkwọ ozi ahụ, ha kwuru sị: ""Anyị na-ekele onye ọbụla maka ekpere ụnụ na ịhụnanya ụnụ na-egosi ụlọụka a kamgbe nna anyị lachara mmụọ."" ""Ugbua bụ oge Chineke kwadoro ka anyị na-agakwa n'ihu dịka Odoziakụ Evelyn Joshua ga-eduru anyị na-aga."" Anyị na-arịọ ekpere na nkwado ụnụ niile ka Chineke nye ya amamihe ọ ga-eji rụọ ọrụ a nke ọma."" Tupu Onye Amụma T.B Joshua alaa mmụọ, nwunye ya bụ Evelyn abụghị onye ọtụtụ mmadụ ma. Ọ naghị apụtakarị n'ọha maọbụ na mmemme, kama ọ na-anọrọ onwe ya. Mana Evelyn bụkwa ụkọchukwu na ụlọụka SCOAN. Ọ na-ekwu okwuchukwu na ya bụ ụlọụka oge ụfọdụ. Evelyn na di ya matara onwe ha n'afọ 1990. N'emume akwamozu T.B Joshua, Evelyn kwuru na ha anọkọọla ọnụ ruo afọ iri atọ na otu (31 years). Evelyn mụtaara T.B Joshua ụmụ atọ:  Serah, Promise, na Heart. Ụlọụka Synagogue Church Of All Nations ekwuputela ebe na mgbe a ga-eli ụkọchukwu ha bụ Temitope Balogun Joshua. N'akwụkwọ ozi ha weputara n'ụbọchị Mọnde, ha kwuru na a ga-eli ụkọchukwu Joshua n'isi ụlọụka SCOAN dị na Legọs. ""Anyị na-akwado mmemme olili ya nke ga-eru otu izuụka malite n'ụbọchị Julaị 5 (Mọnde) ruo Julaị 11(Sọnde) maka ikwanyere TB Joshua ugwu ikpeazụ"". Nke a na-abịa dịka nwunye Tb Joshua bụ Evelyn kwuchara na a ga-eme ka ọha mara etu e si akwado olili TB Joshua mgbe gọọmenti Legọs bịara ya mgbaru n'izuụka gara aga. Cheta na onyeisi obodo TB Joshua dị n'Ondo steeti kwuru na ọ chọrọ ka elie Joshua n'obodo ya. Ụlọụka SCOAN kwuru na ụwa nwerike ikiri ụka akwamozu TB Joshua n'onyonyo ha bụ Emmanuel TV Temitope Balogun Joshua bụ ụkọchukwu chọtara Synagogue Church of All Nations (SCOAN) anwụọla. Ụwa niile nọ na mgbagoju anya ugbua maka etu o si nwụ. Ndị ụlọụka ya biara ụka n'ụtụtụ taa bụ June 6,2021 ji anya mmiri na-agagharị ebe ahụ. Ụfọdụ na-ekwukwa na a gbachiri ụlọụka Synagogue kamgbe oge 'lọckdown' maka igbochi mfesa coronavirus. Etu ụlọụka Synagogue si depụta maka ọnwụ TB Joshua n'akara Facebook ha Dịka ụlọụka Synagogue si depụta,  n'ụbọchị Satụrday 5th June, onye amụma TB Joshua kwuru okwu n'ọgbakọ 'Emmanuel TV Partners Meeting.' "" E nwere oge ihe niile- oge ị bịa nara ekpere ebe a nakwa oge ịlaghachị bee gị ma akacha ụka."" ""Chukwu akpọrọla oru ya nwoke bụ onye amụma TB Joshua dịka o si masị ya."" Ọ nọ na-eje ozi n'ụlọụka chukwu. Nke a bụ ihe e ji mụụ ya, ihe o biri ndụ ya maka nakwa ihe o ji nwụ, dịka ụlọụka ya si depụta. Ha kwukwara na okwu ikpeazụ ya bụ ""gbado anya, kpe ekpere."" Onye amụma T.B. Joshua  bụ ụkọchukwu Naịjirịa nakwa nke onye ọbụla na-ahụ n'onyonyo mabụrụkwa onye na-enyekarị ndị mmadụ ihe. Ọ bụ ya chọtara ụlọụka ""The Synagogue, Church of All Nations (SCOAN)"" nke na-egosi n'onyonyo akpọrọ  Emmanuel TV na bekee. A mụrụ ya na June 12, 1963. Dịka websait Synagogue si depụta, church of Nations, Joshua nọ n'afọ nne ruo ọnwa iri na ise(15 months) tupu a mụọ ya. Ọ gara ụọakwụkwọ St. Stephen's Anglican Primary School (Ikare-Akoko, Nigeria, 1971-1977), mana ọ gụchaghị otu afọ n'ụlọakwụkwọ Sekọndiri. N'ụlọakwụkwọ, a ma ya dịka obere ụkọchukwu maka etu o si hụụ bible n'anya nakwa ihe chineke nakwa ikike o nwere ikwu ihe ga-eme n'ihu gbasara ogbe ya, dịka websait SCOAN si depụta. Ọ bụ onyeisi Scripture Union mgbe ọ nọ n'ụlọakwụkwọ. Ama ya ama n'Afịrịka niile nakwa Latin Amerịka. N'afọ 2011, Forbes depụtara Temitope Joshua bụ ụkọchukwu atọ na Naịjirịa ego ya ruru $10 million - $15 million. Etu ndị mmadụ si gosi nwute ha maka ọnwụ TB Joshua Ndị ụlọụka SCOAN tọgbọcha n'ala iji gosi na obi adịghị ha mma. Ndị na-akwa akwa Gwamnishu Harrison e jikwa inyere ndị ọnenweghị ka ọ ha ha gosiri nwute ya maka ọnwụ TB Joshua, Charles Awuzie bụkwa onye ji egeo achụ ego ama ama gosiri nwute ya maka ọnwụ TB Joshua."	https://www.bbc.com/igbo/afirika-57374050
business	Ọgba Mbọ: Ọ bụ onyinye Chukwu nyere m ka m ji akpata ego oriri - Ifeyinwa Oduche	Ifeyinwa Oduche bụ nwa agbọhọ eji ọtụtụ akaraka gozie. Ọ na-arụ akpụkpọụkwụ, ọ na-agba bọolụ ma na-etekwa egwu. Ọ gwara BBC Igbo etu o si wee mụta akaọrụ ndị a niile, o gosikwara anyị ka o si eme ihe ndị ọ na-eme. Ndụmọdụ o nyere ndị mmadụ bụ iji akaọrụ ha nwere ọfụma ma jisie ya ike. Ọ gwara ndị ntoroọbịa ibe ya ka ha hapụ iche naanị ọrụ oyibo ma bido akaọrụ nke ha. Lelee maka nwaada a pụrụ iche:	https://www.bbc.com/igbo/60561764
sports	World Cup Draw: Lee mba ndị ga-ezute onwe ha n’asọmpị iko mbaụwa 2022	Otu nchịkọta egwu bọọlụ na mba ụwa bụ Fifa n'ịchafụ ewepụta mba ndị ga-ezute onwe ha n'asọmpị iko mbaụwa nke 2022 a ga-agba na mba Qatar. Mba Briten ga-ezute mba Amerịka ebe mba Mexico ga ezute mba Argentina dịka akwụkwọ ozi Fifa siri depụta. France bụ mba nwetere mmeri n'asọmpị a n'afọ 2018 ga-ezute Denmark ebe Portugal bụ mba Cristiano Ronaldo ga-ezute Uruguay. Mba Qatar bụ mba a ga-anọ gbaa asọmpị a ga-ezute mba Netherland na oke nke 'Group A' ebe mba Brazil ga-ezute Switzerland, mba Belgium ga-ezute Croatia ebe Spain na Germany ga-achịpụ ya. Group a nke Spain na Germany nọ bụ nke mmapụ obi dịka ọtụtụ mba ndị nọ na ya bụ mba nd ọkaibe n'egwu bọọlụ. Lee mba ndị ozọ ga-ezute onwe ha ebe a: Asọmpi a ga-amalite n'ụbọchị Mọnde, bụ ụbọchị 21 n'ọnwa Nọvemba dịka egwuregwu mmepe asọmpị ga-abụ nke mba Qatar na mba Ecuador n'ama egwuregwu Al Bayt dị na Qatar. A ga-agba nzugbu nzugbu asọmpị ruo ụbọchị Fraịde bụ ụbọchị abụọ n'ọnwa Disemba  tupu egwuregwu mgbapụ nke mbụ amalite n'ụbọchị atọ nke ọnwa Disemba 2022. A ga-agba asọmpị ikpeazụ nke iko mbaụwa nke afọ 2022 n'ama egwuregwu Lusail n'ụbọchị 18 nke ọnwa Disemba 18. Kedụ maka usoro nchekwa n'aka ọria Covid-19? Otu ahụike mba ụwa bụ WHO n'ịchafụ, ọtụ egwuegwu Fifa na mba Qatar enwela nkweọrịta n'ihibe usoro nchekwa ahụike ndị mmadụ n'asọmpị iko mbaụịwa nke 2022 a ga-eme na Qatar Ha atọ kwuru na emume a ga-eso usoro nchekwa maka ọrịa covid nye ndị niile ga-abịa ya bụ asọmpị Qatar 2022.	https://www.bbc.com/igbo/afirika-60961303
health	Dandruff, Scalp psoriasis, Ringworm na ihe ndị ọzọ na-eri ntutu gị	"Ọtụtụ oge ka ị ga-ahụ ebe mmadụ na-akụ isi ya kpakam kpakam chee na ọ bụ inyi dị ya n'isi na-akọ ya ọkọ, mana ha amaghị na ọ bụghị naanị na ntutu ruru inyi mere ihe ji ata mmadụ n'isi ahụ. Ụfọdụ ndị na-eche na ọ bụ akwọsaghị mmiri n'isi nwereike ime ka isi na-akọ mmadụ ọkọ, ebe ụfọdụ na-eche na ihe niile na-eme ka mmadụ na-akụ onwe ya aka n'isi n'ihi ọkọ na-akọ ya bụ na ""igu dị ya n'isi"" maọbụ na ""dandruff na-enye ya nsogbu"". Mana ị ma na e nwere ihe ruru ọrịa iri na-ata mmadụ arụ n'isi, nke ụfọdụ n'ime ha na-erikwa ntutu mmadụ, na-eme ka ọ na-adasịsị maọbụ ghara ito ogologo? Akụkọ a ga-akọwara gị ihe ndị ahụ na-eri gị nri n'isi nakwa ụzọ ị ga-esi nyere onwe gị aka. Ọ bụ eziokwu na ị ga-ejinwu ihe e ji agba n'ahụ agba n'isi n'ihi na ala isi gị na anụahụ gị bụkwa otu, mana ọtụtụ mmadụ amaghị nke a. Ụfọdụ ihe ndị a na-ata mmadụ isi nwekwara ndị nke na-ata n'ahụ, nke bụ na i were ihe ị ga-eji luso nke dị gị n'ahụ luso nke na-ata gị n'isi, o butekwa ụdịrị ọgwụgwọ ọ ga-enye gị n'ahụ. Sebhorric Dermatitis bụ ọrịa na-ebute oke ọkọ n'isi, nke na-eme ka ala isi mmadụ na-acha ọbara ọbara. Ọ na-adị ka nke Bekee kpọrọ ""dandruff"", mana ebe o si ka njọ bụ na ọ na ọ na-amụba amụba n'isi; o nwekwara ike ime mmadụ ma n'ihu ma n'obi ya (ebe ndị Bekee kpọrọ ""sebaceous areas""). Ebe ọrịa a si ka njọ bụ na ọtụtụ ndị bu ya akpagharị amaghị na ha bu ya. Ọ na-emekwa ma nwoke ma nwaanyị, ọkachasị ndị nwere ntutu. Ọ na-ebidokarị mgbe mmadụ ka malitere ntoroọbịa, mana ndị ọkachamara kwuru na ọ na-akacha enye ụmụnwoke nsogbu. Ụfọdụ oge ọ na-emekwa ụmụaka a mụrụ ọhụrụ, mana ọ naghị anọte aka tupu ọ laa. Ebe o si dị mma bụ na ọ naghị esi na nne na nna fere na nwa. Gịnị na-ebute ya? E nwere Yist a kpọrọ ""Malassezia"" na-ebi n'ahụ mmadụ nke nwereike ịmụbawanye wee bute ọrịa a. O nwekwara ike ibido ma ọ bụrụ na ihe na-alụso nje ọgụ n'ahụ mmadụ mekarịa ka o si eme ma Malassezia a metụta ya. Ihe na-akpalite ya gụnyere ike ọgwụgwụ nakwa oke ndọkasị ahụ. Ọzọ bụkwa na ọ na-aka akpa ike n'oge njụmoyi karịa na mkpomọkụ. Ọ bụghịkwa ihe mmadụ na-eri na-ebute nke a. Etu e si agwọ ya E ji ihe ndị na-akụda yist ahụ agwọ ya, ihe gụnyere ncha e ji asa isi nakwa ude ọpụrụiche nke a na-arụpụta maka ọgwụgwọ ya. A na-agwọ ya agwọ mana o nweghi ngwọta. Nke bụ na mgbe ị kwụsịrị ịgwọ ya, ọ ga-abịaghachite; mana ala isi gị malite ịchapụ ọcha, ka na-eji ncha isi na-ebughi 'fụngaị' na-asa isi gị ma na-etekwa ude mmiri (moisturiser) kwa izu iji kwụsị mbịaghachite ya. Ọzọ bụkwa na ụfọdụ na-eji maka ya aga ụlọọgwụ ka e nyochaa ma gw ha etu ha ga-esi lekọta ya. Ọ bụ eziokwu na ọtụtụ mgbe isi na-akọ mmadụ ọkọ, na ọ bụ dandruff ka ọ na-arịa, mana o nweghi ihe mebiri n'ihi na ọ naghị efe efe. Ọ bụkwa eziokwu na dandruff na-adasịsị na-adakwasị n'elu akwa ma ị na-akọ ọkọ (ị na-akọ ọ na-atọ gị), mana nke a nwere ngwọta. Gịnị na-ebute ya? Otu ihe ị ga-ama bụ na ọ bụghị iru inyi na-ebute dandruff, mana ọ na-aka apụta ihe ma ọ bụrụ na ị naghị asa isi gị kwa mgbe. Mana njụmoyi nakwa ndọkasị ahụ na-eme ka nsogbu ya karịa. Ihe a kpọrọ Malassezia globosa bụ ihe na-ebute dandruff, nke na-eri mmanụ dị na ntutu nakwa n'ahụ mmadụ. Etu e si agwọ ya Chọọ ncha e ji asa isi nwere ọ bụrụgodi otu n'ime ihe ndị a: zinc pyrithione, salicylic acid, selenium sulphide (maọbụ selenium sulfide), ketoconazole nakwa coal tar. Na-asa isi gị ọ bụrụgodu ugboro abụọ n'ime otu ọnwa; ị tinye ya ncha ahụ hapụ ya ka ọ nọruo nkeji ise maọbụ iri tupu ị sachapụ ya. Ị hụtụla ebe mkpu pụrụ ndị mmadụ n'ọnụ n'ihi na otu onye tọpụrụ isi ọ kwanyere? Nke a bụ otu ọnọdụ scalp psoriasis nwere ike itinye gị n'ime ya. Ọrịa nke a na-asọ itinye ihe Bekee kpọrọ ""Synthetic"" n'isi onye ojii, (gịnị ka nwaanyị ga-etinyezi n'isi ya ebe ọ bụ ya ka e ji emepụta ma ""attachment na weavon"" ụfodụ e ji eme isi?) Ọ na-abụ i tinye ihe n'isi gị ọ malite ikpekasị ma na-akọ gị ọkọ, mana ị kọọ ya ọkọ o nwere ike imerụ gị ahụ maọbụ mee ka ebe ahụ na-akọ gị ọkọ na-acha ọbara ọbara. Ị sịkwanụ ka ị kụwa isi gị kpakam kpakam, ị nwere ike ịkụta isi ọwụwa. Gịnị na-ebute ya? Ndị ọkammụta na-eche na scalp psoriasis na-abịakarị site na mgbe ihe na-alụso nje ọgụ n'ime ahụ mmadụ anaghị arụsi ọrụ ike, nke bụ na mkpụrụndụ nke T ọrụ ya bụ ị na-alụso nje na ọrịa ọgụ ga-ahapụ ya bụ ọrụ ma lụso mkpụrụndụ nke dị mma ọgụ, nke na-eme ka ọ mụbawanye. Mkpụrụndụ ndị ahụ na-apụtazị n'anụahụ mmadụ ebe ọ na-eme ka ọ chaa ọbara ọbara, zaa aza, na-ekpekasị ekpekasị ma na-akọ ajọ ọkọ. Ha na-echekwa na ọ na-esi na mkpụrụndụ efe efe ma ọ bụrụ na nne na nna onye nwere ya. Ọzọ bụkwa na etu onye si ebi ndụ na-ebutekwa ya; dịka onye na-ese anwụrụ, onye aṅụrụma, onye buru oke ibu nakwa onye nọ n'oke ihe mgbakasị ahụ nwere ike ibute ya. Etu e si agwọ ya Scalp psoriasis na-eri ntutu mmadụ, mana ọ na-etochikwa ma ọ bụrụ na onye nwere ya na-elekọta isi ya ọfụma. A na-eji ihe ndị nwere Anthralin, Calcipotriene, Betamethasone, Tazarotene, Methotrexate, Oral retinoids n'ime ọgwụ ọṅụṅụ, agwọ ya. Ọzọ bụ nke a kpọrọ Phototherapy. Ị nwekwara ike iji ụfọdụ ihe dị n'ụlọ gị gụnyere aloe vera, apple cider vinegar, baking soda, mmanụ akị oyibo, garlic, oatmeal, nnu epsom, turmeric nakwa mmanụ osisi tii agwọ ya. 4) Ringworm (Tinea Capitis) Nke a bụ nke ndị Igbo na-akpọ ọkpụ isi oringo. Ọ bụ eziokwu na ikpuru dị n'aha ya (ringworm), mana ọ bụghị ikpuru na-ebute ya bụ ọrịa. Ọ na-egosikarị dịka ihe gbara gburugburu na-acha ọbara ọbara, na-erikwa ntutu mmadụ ihe o richatara. Ọ na-efe efe site na mmadụ fere na mmadụ nakwa anụmanụ, ọ na-emekarị ụmụaka mana ọ na-emekwa okenye. Gịnị na-ebute ya? Ọ bụ nje a kpọrọ dermatophyte na-ebute ya, nke na-eme ka ọ na-akọ ezigbo ọkọ. Etu e si agwọ ya Ọtụtụ oge a ga-eji agụba a ga-atụfu ozugbo kpụchaa gị akụkụ isi ebe ọ na-eme gị tupu agwọwa gị ya, mana ozi ọma bụ na o nwere ngwọta. A na-eji ude e ji etegbu nje nakwa ncha e mere maka ịsa isi bu nje asagbu ya. Ụfọdụ na-aṅụkwara ya ọgwụ. Gbaa mbọ hụ na gị na onye nwere ọkpụ isi oringo ekeghi otu mbọ isi, okpu, ejighi otu akwa ehicha ahụ nakwa edinaghị n'otu akwa. 5) Isi nkwọcha (Alopecia) Alopecia bụ aha a na-akpọkarị ndapụ ntutu n'ụzọ dị iche iche. Mana ozi ọma so ya bụ na o nwere ngwọta ụfọdụ oge, ma i lekọta ntutu gị ọfụma. Gịnị na-ebute ya? Ụfọdụ oge ọrịa na-ebute mfopu ntutu, ndọkasị ahụ na-ebutekwa ya. Ụfọdụ oge onye na-anata ọgwụgwọ maka ọrịa kansa na-enwekwa ọrịa alopecia a; ọzọ bụkwa na oke ibu na-emekwa ka ntutu ndị mmadụ na-adapụsị, ọzọ bụkwa onye iron ezughi oke n'ime ahụ ya. Etu e si agwọ ya A na-eji Finasteride na minoxidil agwọ isi nkwọcha n'ụmụnwoke, na-eji minoxidil agwọ ya n'ụmụnwaanyị (Finasteride adịghị nwaanyị mma n'ahụ) A na-ejikwa nke Bekee kpọrọ Immunotherapy (bụ ite kemịkal n'elu ebe kwọchara akwọcha) agwọ ya, nakwa nke a kpọrọ steroid (ma ude ya ma ntụtụ ya). Ụfọdụ na-eme nke Bekee kpọrọ ""hair transplant"" nke bụ iweta ntutu ọzọ rụnye ya n'isi gị. 6) Igwu (Lice) A na-ahụkarị igwu n'isi ụmụaka n'ihi etu ha na-esi egwukọta egwu. Ọ bụghị inyi na-ebute ya, kama ọ na-efe efe. Ọ na-akọ ezigbo ọkọ, na-adị ka enwere ihe na-agagharị gị na ntutu, mana a na-eji mbọ nwere eze kịrịkịrị achọta ya na ntutu mmadụ. Etu e si agwọ ya Ncha ọbụla e ji asa isi ga-agwọnwu ya. Bọọ isi gị nwayọ nwayọ oge mmiri ka dị n ya, ruo mgbe ị bọpụchara ya. Mmanụ osisi tii, mmanụ eucalyptus nakwa nke lavenda na-enyekwa aka. Ụfọdụ ọrịa ndị ọzọ nwere ike iri gị nri n'isi maọbụ mee ka ntutu gị na-adapụ gụnyere ndị: Ụgwọ bụ nke Bekee kpọrọ Eczema, Impetigo, Folluculitis nakwa Isi nkwọcha ụmụnwaanyị bụ nke Bekee kpọrọ ""Female pattern baldness"". Otu ihe e nwere iji elekọta ụfọdụ n'ime ọrịa ndị a bụ ihe Bekee kpọrọ ""Emollients"". Gịnị ka ọ bụ? Emollients bụ ihe nwere dịka ude mmiri a na-etekwasị n'ahụ iji wetulata mmefu mmiri dị n'ahụ mmadụ, ma jirikwa ya na-ekpuchite nakwa echekwa anụ ahụ. A na-ejikarị ya elekọta ahụ na-ekpekasị ekpekasị maọbụ ahụ mmiri kọrọ. Ihe nkiri a ga-amasị gị:"	https://www.bbc.com/igbo/afirika-53197101
politics	Enyinnaya Abaribe: Aga m akwudoro Nnamdi Kanu ọzọ ma ọ bụrụ	"Senetọ na-anọchite Abia South n'ụlọomeiwu Ukwu bụ Enyinnaya Abaribe ekwuola na ya enweghị mgbe ya ji hụ Nnamdi Kanu dịka onye rapụtara ya oge ọ kwudooro ya n'ụlọikpe. Abaribe kwuru na ọ bụrụ n'ọnọdụ ihe mere ka ya kwụdoro Nnamdi Kanu n'afọ 2017 mekwa ọzọ, na ya ga-akwụdokwara ya ọzọ dịka onye akaebe. Abaribe kwuru nke n'oge ya na ụlọọrụ TVC nwere mkparịtaụka ụbọchị Wenezde. N'ajụjụ onye ntaakụkọ jụrụ ya sị, ""Oge Nnamdi Kanụ gbara ọsọ n'ụlọikpe, kedụ ihe ị na-eche n'obi gị?"" Abaribe sara ya sị, ""Oge ọ gbara ọsọ ndụ, ọ bụghị ọsọ ka ọ gbara n'ikpe n'ihi na o nwere ihe dị iche na ị gba ọsọ ndụ na ịgba ọsọ n'ikpe."" ""A gaghachiri m n'ụlọikpe gakwuru ọkaikpe sị ya na mgbe ikpeazụ a hụrụ Nnamdi Kanu, ọ bụ ya na ndị agha Naijiria ka a hụrụ ya na ha oge ha wakporo be nna ya, ya mere ọ bụ ha ka ọ dịrị ịkọwapụta ihe mere."" ""Ọkaikpe were kpebie na iwu ahụ ejighịkwa anyị ma nye akwụkwọ iwu ka a nwụchie ya."" O kwuru na ọtụtụ ndị mmadụ nọ na-eti mkpu sị Abaribe kpụta ya amaghị maka nke a. ""Echeghị m na ọ rapụtara m n'ihi na ọ bụ ọsọ ndụ ya ka ọ na-agba. Kedụ ka ọ gaara esi zitere m ozi?"" ""Ọ tụrụ m n'anya dịka onye ọbụla oge a hụkwara ya ọzọ na Izrel."" ""Edegaara m Mịnịstrị na-ahụ maka ihe na-eme na mba ndị ọzọ akwụkwọ gwa ha ka ha gwa ụlọnnọchiteanya anyị na mba Izrel ka ha chọpụta ma onye ahụ a hụrụ foto ya ọ bụ Nnamdi Kanu n'ezie, mana o nweghị ọsịsa m nwetara."" Asị gị  kwudoro ya ọzọ, ị ga-akwụdo? Abaribe sara sị, ""ọ bụrụ na ihe dị ka ọ dị na mbụ, gịnị mere na m agaghị eme ya ọzọ? ""Ọnọdụ ọkpaikpe nyere na mbụ bụ na a chọrọ onye Senetọr soro na ndị ga-akwụdoro ya. Ọ bụrụ na ọkpaikpe kwuo otu ahụ ọzọ, o nweghị ihe m hụrụ ga-eme na m agaghị eme ya ọzọ. ""Abụ m onye sinetọ. Esi m Ọwụwa-Anyanwụ."" ""Oge ahụ abụ m onye isi 'South-East Caucus, ugbua, Ike Ekweremadu bụ onyeisi 'South East Caucus'. Ikekwe o nwere ike ikweta kwudoro ya."" Abaribe kwuru na ihe ọchịchị Muhammadu Buhari na-eme bụ ịgwọ njirimara ọrịa hapụ ihe butere ọrịa ahụ dịka ọ rụtụrụ aka na Sunday Igboho na mkpu nnwereonwe na-arị elu si,ọ bụ emeghị nwa ka e mere ibe ya butere nsogbu e nwere ugbua na Naijiria. Cheta na a nwụchigharịị Nnamdi Kanu n'abalị 26 na Mba Kenya kpụlata ya Naijiria ebe a kpụuru ya ụlọikpe maka ebubo ịkpa nkata ịkwatu gọọmentị Naijiria, iyiegwu, ị nwe otu iwu machiri na iji ngwaọgụ.."	https://www.bbc.com/igbo/afirika-57936329
business	Crayfish Business: Njem 'crayfish na-aga site n'osimiri ruo n'ọdọahịa	Ịsha bụ crayfish bụ otu n'ime akụrụngwa ndị dị mkpa e ji esi nri ka ọ dị ụtọ. Ndị na-akụ azụ na mba mmiri kọwara etu ha si akụta ya site n'osimiri ma ghee ya maka iji e si nri. Usoro ndị ịsha na-agabiga gụnyere; ịkụta ya na mmiri, ịgbasa ya, ịhụkpọ, ịgba ya n'akpa ma buru ya gaa ahịa. Kirie usoro ndị a n'uju; Ndị mere akụkọ a: Chris Sanctus Chukwudi Okereke na Adline Okere	https://www.bbc.com/igbo/afirika-56987521
sports	Jose Mourinho ekwuola na o kwesịrị inweta ihe nrite	"Onye nchịkọta otu Manchester United bụ Jose Mourinho ekwuola na o kwesịrị inweta ihe nrite maka na akparamagwa ya agbanweela. Okwuru sị na o sitere n'ịbụ onye a na-amakarị ikpe ma chụpụ n'akụkụ ọgbọ egwuregwu, bụrụzịa onye a na-anaghị achụpụ (ikpeazụ achụpụrụ ya bụ Septemba 23 nke 2017). Mourinho kwuru sị na ọbụzị otu n'ime ndị nchịkọta na-akpa agwa ọfụma n'ime Premier League. ""E kpebiela m na m ga-agba mbọ inweta ihe nrite a na-enye onye nchịkọta kacha kpaa agwa ọfụma n'ọgbọ egwuregwu, ""A naghị m egwu egwu - akwadoro m onwe m, obi dị m ụtọ nke ukwuu. Atọhapụchabeghi m onwe m n'iwe oke iwe, ịchịkwa onwe m, n'ime otu egwuregwu. Ezuchaghị m oke. ""Enwere ihe nrite buru ibu - onye kacha mee ọfụma n'izu, onye nchịkọta nke ọnwa, nke a na nke ọzọ - ha were otu nye onye kacha kpaa agwa ọfụma n'ọgbọ egwuregwu. Ha mekwaa ka ọ bụrụ refrii nke anọ ga-ebinyeaka. Obi kara m na aga m emeri."""	https://www.bbc.com/igbo/egwuregwu-43021800
religion	Fr Ejike Mbaka : Aga m agozi Nnamdi Kanu rue echi	"Ụkọchukwu Katọlik a ma ama bụ Fada Ejike Mbaka ekwuola na o nweghị onye ga-akwụsị ya ịgọzị onye ọbụla ya chọrọ ịgọzị, ọbụladị Bishọpụ ya bụ Bishọpụ Callistus Onaga nke ụka Katọlik na Dayọsịs Enugwu. N'ozi ọ gbasara ụbọchị Wenezde n'ọgbakọ ekpere pụrụ iche a kpọrọ ""E No Dey Again"" n'ogige Adoration Ministry'dị n'Emene Enugwu, Mbaka gọziri  Nnamdi Kanu ọzọ sị na ọ bụ onye kwesịrị ka a gọzie. Nke a na-abịa dịka ụfọdụ ndị mmadụ katọrọ ya maka ịgọzi Nnamdi Kanu bụ onye ndu otu ndị na-eti mkpu nnwereonwe Biafra. Mbaka gwara Bishọpụ ya ka ọ kwụsị ịgwa ya onye ya ga-agọzi maọbụ onye ya agaghị agọzi. Ọ sị Bishọpụ tiri uwe bishọpụ ya bụọ ya ọnụ ma ọ bụrụ na ọ chọọ. Mbaka gara n'ihu Kaatọ Bishop Onaga maka idetara ya akwụkwọ ozi nke ọ kpọrọ ""nke ekwensu."" ọ gara n'ihu katọọ Osote Bishop Enugwu bụ auxiliary Bishop of Enugu bụ onye o boro ebubo na ọ na-atụgide ya asị. Ọ gọzịkwara ndị na-eso ya maka ịchọ ya ụbọchị akụkọ fegharịrị na-a na-achọ ya achọ, ma gochitere ha na o nweghị ihe ha bibiri. N'okwu ebubo na ọ na-ayị otiegwu ya bụ ụlọma nke otu nwaanyị kwuru na ọ tụwara ime, Fada Mbaka gọrọ na ọ bụghị eziokwu, ma jụọ Bishopụ ya jụọ Bishọpụ ya ihe mere na ọ jụghị ndị na-ebo ya ebubo ajụjụ. ""Kemgbe afọ gaara aga ka a kọrọ akụkọ Uloma, Bishopụ ma maka ya, gba nkịtị ebe ọ makwa na ọ bụ asị.  Kedụ ka ị si nye ohere ka ndị mmadụ na-akatọ ụkọchukwu gị?"" Ọ bụrụ na Bishọpụ Onaga gbara nkịtị, ọ bụ obi ọjọọ megide ụkọchukwu ya."" Ọ gara n'ihu boo Bishop Onaga na ndị ụkọchukwu ndị ọzọ ebubo ịkpa nkata megide ya. Cheta na n'ọnwa gara aga, ndị na-eso Fada Mbaka mere ngagharịiwe dịka akụkọ fegharịrị na a na-achọ ya achọ. BBC Igbo wetara akụkọ na ihe onyonyo Facebook ka ọ na-eme ebe ndị na-eso Fada Mbaka wakporo ụlọ Bishop Onaga mebie  ihe gụnyere ụgbọala, ụlọ mposi nakwa ihe ndị ọzọ."	https://www.bbc.com/igbo/afirika-57416208
health	Cancer, diabetes na ọrịa ndị ọzọ e jibu mara ndị okenye ndị ntorobịa na-arịazị ugbua	"Ihe dịka afọ iri gara aga, e nwere ụfọdụ ọrịa a na-eche na ọ bụ sọsọ ndị okenye ka ụfọdụ ọrịa ndị a na-arịa. Mana ugbua, ọrịa ndị a gụnyere ọrịa shuga na ọbara mgbali elu, so n'ọrịa na-egbu ndị ntoroọbịa ugbua. Ngalaba World Health Organization (WHO) bụ ngalaba na-ahụ maka ahụike na mbaụwa, kwuru na ọrịa ndị a na-arịazị ndị ntoroọbịa ugbua, na-ebute ọnwụ mmadụ abụọ n'ime mmadụ atọ n'ụwa niile. BBC Igbo gbara ụfọdụ ndị dọkịta ajụjụ ọnụ maka ihe ngalaba ahụike WHO kwuru. Ihe ha kwuru bụ ihe mmadụ niile kwesịrị ige ntị nụrụ. Ihe ndị dọkịta kwuru: Otu n'ime ha bụ Dkt. Zubair Abdullahi bụ onye kwuru na ụfọdụ ọrịa ndị a na-adị n'agbụrụ, nke pụtara na ọ ga-emetụta ndị ahụ ma ha abụ okenye maọbụ ntoroọbịa. Onye nke ọzọ bụ Dkt. Henry Eze, kwuru na o nwereike ịbụ na ọgwụgwọ Bekee akawanyela mma, nke pụtara na a na-achọpụta ọrịa ndị a n'oge mgbe mmadụ ka bụ ntoroọbịa. Mana dọkịta abụọ a kwekọrịtara na oke ibu, iri nri ọjọọ nakwa emegharịghị ahụ, socha n'ihe na-eme ka ndị mmadụ bute ọrịa ndị a. Ha kwuru na ọ bụrụ na ị chọpụta otu n'ime ọrịa ndị a dị n'agbụrụ gị, ị gaghị agbanwenwu ya. ""Ọ bụghị ihe niile ka ị ga-agbanwenwu, mana ibi ndụ ọfụma ga-enyere gị aka dọtịa oge ọrịa ahụ ga-eji chukwute gị"". Ihe nkiri a maka nwaanyị meriri ọrịa kansa ga-amasị gị: Akụkọ ndị a ga-amasị gị:"	https://www.bbc.com/igbo/afirika-51251698
religion	Mbaka Prophecy: Ekpere m ekpere, buo ọnụ ọtụtụ ụbọchị ruo mgbe amụma Hope Uzodinma mezuru	Ụkọchukwu na-elekọta 'Adọration Ministry' Enugwu bụ Fada Ejike Mbaka ekwuola na ya nọ n'ụlọ ekpere ya na-erighi nri ọbụla ganye na Ụlọikpe Ukwu ekwuo na Hope Uzodimma emeriela dịka gọvanọ Imo Steeti. Fada Mbaka onye guzobere ụka ịtụ mmamma maka mmezu amụma o buru ụbọchị 31 nke ọnwa Decemba 2019 kwuru na obi dị ya mma na Hope bụ onye ga-azọpụta ndị Imo steeti. Ọ gwara ndị Imo ka ha nye Hope afọ abụọ nke ọ ga ejị dozigharịa obodo ahụ. Mbaka dọrọ ndị mmadụ aka na ntị ka ha sepụ aka ka ha si akọ ya ọnụ na Soshal midia n'ihi na amụma ya na ebụ bụ ọ natara chi ọbụghị nke a kpara akpa.	https://www.bbc.com/igbo/afirika-51178111
religion	Ihe mere m ji jiri ọja eto Chineke - Fada Chiadika Okolie	Ọja so na njirimara egwu Igbo. A na-adị ahụkarị ya ka ihe eji agọ mmụọ makana ọ na abụkarị ihe na-eso n'egwu mmọnwụ nakwa ihe eji eto dike. Mana, Fada Chiadika Okolie bụ ogbu ọja ma bụrụkwa onye ukọchukwu na ụka Katọlịk. Ọ na-agba mbọ ịhụ na akwụsịrị ịhụ ọja dịka ihe ọgọ mmụọ. Fada Okolie na-egbukarị ọja ya n'ime ụlọ ụka ma ya na-aka ụka. Ọ na-ejikwa ya eti mmọnwụ. Na mkparịtaụka, ọ kowara BBC Igbo ije ha na ihe mere ejizi eti mmọnwụ n'ụka. Ndị mere ihe onyonyo a: Chiemela Peter na Ikechukwu Kalu. Akụkọ ga-amasị gị:	https://www.bbc.com/igbo/afirika-52430290
entertainment	DJ Flozy: 'Ụkwụ adịghị m mma egbochighị m ị bụ DJ na-ekpo ọkụ'	Nwaada Chinenye Onedibe ana etu DJ Flozy kọwara ka o siri malite ịkwọ egwụ na mmeme. DJ Flozy bụ onye gụrụ 'Accountancy' n'IMT, Enugwu jizi ịkwọ egwu enyere ezi na ụlọ ha aka dịka ọ bụzị onye ama ama na ya bụ ọrụaka n'Enugwu steeti nakwa gburugburu. Akụkọ DJ Flozy bu ihe ga-akwalite mmụọ ọtụtụ ndị mmadụ Were anya ga gbaara onwe gị Ekeresimesi taa. Ndi mere akụkọ a bụ Chris Okereke na Chiemela Mgbeahụrụ	https://www.bbc.com/igbo/afirika-55431964
business	Abakaliki Rice: Etu ụmụnwaanyị Ebonyi si eji ntụ ya akpa ego	Ka ụfọdụ n'ime anyị na-azụta osikapa anyị ji eme emume ekeresimesi, ndị ọzọ na ahọchapụta nke ha na ntụ osikapa. Lee ka ụfọdụ ụmụnwaanyị Igbo bị n'Abakiliki, Ebonyi Steeti si akwado ọrụ osikapa. Onye mere akụkọ a: Chris Sanctus C. Okereke	https://www.bbc.com/igbo/afirika-46613005
politics	COVID-19: Ndị minista Nigeria enyela ọkara ụgwọọnwa ha maka agha coronavirus	"Ndị Minista iri anọ na atọ na Naịjirịa etinyela ọkara ụgwọọnwa ha maka ibuso coronavirus agha na mba ahụ. Minista mgbasa ozi bụ Lai Mohammed kwuru na nke a bụ ụzọ ha ji akwado gọọmenti etiti n'agha ha na-ebuso ya bụ ọrịa ọjọọ a. Minista mgbasa ozi bụ Lai Mohammed kwuru na nke a bụ ụzọ ha ji akwado gọọmenti etiti n'agha ha na-ebuso ya bụ ọrịa ọjọọ a. A'Afrịka, aka na achị mba Gana bụ Akufo-Addo ekwuola na ọ bụ ụbọchị Monde ka ha ga-akpochi obodo atọ n'ime mba ahụ maka coronavirus. Gọọmentị Abịa steeti ekwuola na ha ga-akpọchi ebe niile na steeti ahụ malite n'abalị mbụ nke ọnwa Eprel afọ a. Nke a bụ nke bekee kpọrọ 'total lockdown' iji gbochie mfesa ọịa coronavirus na steeti ahụ. Onyebuchi Ememanka bụ ọnụ na-ekwuru gọvanọ Okezie Ikpeazu kwuru nke a n'ụtụtụ Satọde Ememanka kwuru na naanị ndị nwere ike ịkpọghe ụlọahịa ha bụ ndị na-ere ihe nri, na ihe ndị ọzọ dị mkpa n'ụlọ. Steeti ndị ọzọ dị na mpaghara ọwụwa anyanwụ nwekwara atụmatụ dị icheiche ha ji eche coronavirus aka mgba. Gọọmenti Enugu ekwuola na ha malitela ịchọta ndị niile ha na mmadụ abụọ buterela ọrịa coronavirus na steeti ahụ mekọrịtara n'ụzọ ọbụla. E kwuru na mmadụ abụọ ahụ si mba Uk bata biara kpesa onwe ha dịka ndị nyocha e mere ha gosiri na ha bu ọrịa ahụ. Ọ rịọrọ ka ndị ọzọ si mba ofesi ebe coronavirus na-akpa mkpa bata nso nso a ga kpesa onwe ha n'aka ngalaba ahụike nke Enugu steeti site n'ikpọ akara ekwenti ndị a 08182555550 maọbụ 09022333833. Ndị ọrụ nọ na Tunisia na-arụpụta akwa eji ekpuchi ihu ruru puku iri ise kwa ụbọchị. Ndị ọrụ a ruru otu narị na iri ise gụnyekarịrị ụmụnwaanyị ndị kwetere idopu onwe ha n'ụlọ ọrụ rue otu ọnwa mgbe ha ga-ahụkwa ndị bee ha anya ọzọ. Ọnụ ọgụ ndị nwụrụla na Spain maka ọrịa coronavirus ji iwe si n'ogo 832 banye 5,000 ka elekere iri abụọ na anọ gafechara. Ebe mmadụ ruru puku iri asaa na ụma buterela ya bụ ọrịa. Ha nọ n'ọdụ gbata gbata ruo ọnwa Aprelu iri na abụọ. Ezipula ndị agha ka ha malite jiri kemikalụ na-egbu nje hịchasiwe ike ebe niile. Gọvanọ Rotimi Akeredolu nke steeti Ondo kwuru na etu ọ dị ugbua na ya ndị ọrụ nchekwa na-agba mbọ ịmata ma ọ nwere ndị ihe mberede a metụtara. Ọkụ ọgbụgba gbara n'Owo dị n'Akure ekewala okporoụzọ abụọ, mebie ụfọdụ ụlọ obibi , ụlọụka na ụlkọakwụkwọ dịketere ebe ihe a mere. Ọnụ na-ekwuru ndị uweojii n'Akure bụ Tee-Leo Ikoro kwuru na ọ bụ otu ụlọọrụ na-arụpụta okwute bụ ngwongwo gbara ka ogbunigwe mgbe ha na-ebuga ya n'ụlọọrụ ha. Etu mberede Abule Ado siri mee na ihe kpatara ya O kwuru na onweghị onye nwụrụ n'ihe mberede a mana ọkwọ ụgbọala bu ngwongwo ahụ merụrụ ezigbo ahụ ebe ebugarala ụlọọgwụ. Lee ihe ndị soshal midia na-ekwu maka ọkụ ọgbugba a @OndoFirstBorn setere onyonyo gosiri ka ndị mmadụ na-agbata ebe ihe a mere ma depụta na o mere ebe elekere otu nke ime abalị. @meerah_moore kwuru na ụfọdụ mmadụ ebola ụda ahụ n'egbe eligwe, ụfọdụ kwuru na ọ bụ ""Asteroid, ndị ọzọ sị na ọ bụ opi ike nke Akure dara. Enwetela mmadu iri na otu ọzo bụ ọrịa Coronavirus na Naijirịa. Ngalaba na-ahụ maka nje na ọrịa na Naijirịa bụ NCDC depụtere en'akara twitter ha na ọ bụzị mmadụ iri asatọ na otu bụzị ọrịa a na Naijirịa. Mmadụ iri na otu a gụnyere asatọ si Legọs, abụọ si Enugu nakwa otu si Edo state. Oti egwu David Adeleke nke eji Davido mara kwuru n'akara twitter ya, na nne nwa ya bụ Chioma ebutela coronavirus n'ime nyocha ndị otu ya ruru iri atọ na otu e mere. Davido kọwara na ọ bu dịka o si njem Lọndọn lọta were mee nyocha ka ha chọpụtara na Chioma bụ ya bụ ọrịa. O kwuru na-ahu siri Chioma ike dịka o dopuru onwe ya ma na-anata ọgwụgwọ. Nwa ha nwoke ebughị ya bụ ọrịa. Onyeisiala Zimbabwe bụ Emmerson Mnangagwa ekwuola na onweghị onye ga-apụ apụ cha cha bido n'ụbọchị mọnde na-abịanụ gawa. Naanị mmadụ ise buterela ya bụ ọrịa na mba ahụ, ebe otu onye nwụrụla maka ya. Onyeisiala Mnangagwa kwuru na ndị mba ahụ ga-anọ n'ụlọ ruo izu ụka atọ belụsọ ịpụta gote nri na ọgwụ. N'ofesi, onyeisiala Trump e tinyela aka n'akwụkwọ maka iwepụta ego ruru Tari dọla abụọ iji wee nyere ezinụlọ, azụmahịa nakwa ndị ọrụ mba ahụ aka n'oge a coronavirus na-akpa mkpa mkpa. Nke a bụ ego enyemaka kachasịnụ Amerịka weputarala."	https://www.bbc.com/igbo/afirika-52074843
sports	Humble Li Orji, nwa ada na-eritere Naịjirịa olaedo n’asọmpị Taekwando	Humble Li Orji, dị afọ 25 ugbua dị afọ 18 oge o ritere nturu ugo mbụ ya na Taekwando. Kemgbe ahụ o ritela ntụrụugo 30 nke gụnyere ọlaedo atọ n’asọmpị mba ụwa. Na mkparịtaụka, Orji kọrọ maka njem ya na Taekwando nakwa etu ụmụnwaanyị ga-esi amụta itinye uche na ihe ha na-eme. O kwukwara maka ịta ahụ dịka mmadụ iji ya nyere onwe ya ahụ nakwa etu mmadụ ga-eji Taekwando chekwa onwe ya. Ọrji kọwakwara ihe mere ụmụnwaanyị ji akarị ụmụnwoke na Taekwando. Gere akụkọ a n'uju. Onye mere akụkọ a bụ Vining Ogu.	https://www.bbc.com/igbo/afirika-53510026
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:	https://www.bbc.com/igbo/afirika-44878668
health	Coronavirus Vaccine: E nwetela ọgwụ e ji agwọ coronavirus na Naịjirịa?	"Ọtụtụ mmadụ na soshal midia na Naịjịrịa nakwa ụfọdụ ụlọ ntaakụkọ na-ekesa akụkọ na-ekwu na o nwere ọkammụta chopụtara ọgwụ na-agwọ nje coronavirus. Ọkammụta ahụ bụ Maduike Ezeibe bụ onye na-akuzi nkuzi na mahadum ọrụ ugbo Michael Okpara dị na Umudike. Ọkammuta Ezeibe, dịka akụkọ siri kwuo, sị na ọgwụ ya ga-enye aka n'ịgwọ ịba Lassa na Coronavirus. Ka a ka na-atule akụkọ a, Ọkammụta Maurice Iwu bụ onye bụbu onyeisi ngalaba na-ahụ maka ntuliaka na Naịjirịa kpọrọ ndị ntaakụkọ oku wee si na ya nwere ọgwụ olemole ya na-enyocha maka ọgwụgwọ nje a. Akụkọ ndị ọzọ maka ọgwụ coronavirus Tupu ndị a ekwuo na ha nwere ihe nwereike ịrụ ọrụ n'ịgwọ coronavirus, o nwekwara ndị ọzọ wuru ewu. Otu akụkọ si Chaina kwuru na a choputara na ọgwụ ejibu agwọ ịba na Naịjirịa na ọtụtụ mba a kpọrọ chloroquine na-ere dịka ọgwụ nje choronavirus. Ndị ọkammụta na sayensi ekwubeghị na nke a bụ eziokwu. Ọzọkwa bụ ụfọdụ ndị ntaakụkọ na-ede na ndị sayensị na maba Izrel nọ n'ụzọ ịchọpụta ọgwụ nje a. Kedụ ihe ndị na-ahụ maka ahụike na-ekwu maka okwu ndị a? Ngalaba na-ahụ maka ahụike n'ụwa a kpọrọ ""World Health Organisation"" (WHO) dere na webụsaịti ha na enwebeghi ọgwụ coronavirus ugbua. WHO sị na-enweghị ọgwụ ọbụla nwereike gbochie nje a kama na ndị butere ya kwesiri inwete ọgwụgwọ ga-enyere ha aka maka mpụtara ya bụ ọrịa na-ahụ ha. Dịka WHO - so na ndị ejechaa ọgwụ n'ihe banyere ọdịmma mba ụwa - siri kwuo ọ bụ mgbochi bu ihe a ma dịka ihe ga-enyere mmadu aka n'ebe ọrịa dị. Anthony Fauci bụ onyeisi ngalaba na-ahụ maka ọrịa na mba Amerịka a kpọrọ ""National Institute of Allergy and Infectious Diseases"" sị na ọ ga-eru otu afọ tupu ewepụta ọgwụ ọrịa coronavirus. Ọ sị, ""Ọgwụ e mere ma bido na-enyocha n'ime otu afọ abụghị ihe a ga-ekesa ndị mmadụ."" Okwu ya a bụ maka na a na-enyocha etu ọgwụ ga-adị mmadụ na-ahụ site n'ihe Bekee kpọrọ ""clinical trials"". Ọgwụ ọhụrụ ọbụla ga-agabiga nyocha na nwale tupu ndị dọkịta amalite inye ya ndị mmadụ maka ọgwụgwọ ọrịa. A na-eme nnyocha ọgwu ahụ maka: E nwere ụzọ atọ eji enyocha ọgwụ: 1)A ga-eji ihe Bekee kpọrọ ""computer models"" na anụ ahu eji ihe Bekee kpọrọ 'human skins cells"" mee nyocha ọgwụ Usoro a ga-enye aka ka a mata etu ọgwu ahụ ga-esi nye mmadụ nsogbu Ọtụtụ ihe eji chọọ ime ọgwụ na-ada nyocha a maka na ha na-emebi anụ ahụ 2) A ga-eji anụmanụ dị ka oke ọcha nwaa ọgwụ gafere nyocha nke mbụ ahụ. A ga-elele etu ya bu ọgwụ di na-ahu ya bụ anụmanụ 3) Ọgwụ gafere nyochaa e ji anụmanụ mee ga-agazị n'ihu ma bụrụ ihe a ga-enyocha na-ahụ mmadụ Ndi e ji eme nyocha bụ ndị na-arịa ọrịa a chọrọ iji ọgwụ a gwọo 4) Site ebe a, a ga-enyezi ikike ka a malite inye ọha ya bu ọgwụ. Ọkanmụta Osibogun, bụ onye ọkachamara n'ihe banyere nje na ụlọọgwụ mahadum Legọs, sị na ọtụtụ ihe ndi mmadụ na-ekwu na-eji agwọ nje a dịka mmanya ọkụ na ofe ose abụghị ihe sayensi kwadoro. Osibogun sị,"" Oke ofe ose na mmanya bụ inyere ndi na-ere ahịa aka ire ahịa ha ọfụma maka na amaghị ha ka ihe eji agwo ọrịa."" Ọ sịkwa ka agbadogodi ụkwụ maka okwu Chloroquine, nke o sị na ndị WHO ekwubeghi na ọ ga-ere. ""Ndị mmadụ na-anwa ọtụtụ ihe mana ọ ga-eru ọnwa isii tupu a mata ihe ga-arụ ọrụ."" Kedụ ihe Ọkammuta Ezeibe na-ekwu? BBC Kpọrọ Ọkammụta Ezeibe ka ajụta ya ma nchopụta ya o gara n'uzoro anyi dere n'elu mana ọ sị na ya no n'ụzọ ka akọghachie ya."	https://www.bbc.com/igbo/afirika-51717047
sports	Ivory Coast vs Algeria: Algeria na Nigeria ga-agba egwu onye ike ga-agwụ	"Ka ọ dị ugbua, Ọljiria na Naịjirịa ga-alụ ọgụ isi ekwe ọnwụ mgbe otu abụọ a ga-ezute n'ọkara-ikpeazụ nke Africa Cup of Nations (AFCON). Ọljiria ji goolu anọ ha nyere na penariti ji merie Aịvọrị kost nyere naanị atọ n'ime ise ise ha gbara. N'ime nkeji iri itoolu e ji gbaa bọọlụ, otu abụọ a gbara bọọlụ ka ndị ji ibe ha ụgwọ akwụcha akwụcha. Nke mere ka Sofiane Feghouli nke Ọljiria buru ụzọ nye goolu na nkeji 20. Baghdad Bounedjah mechara goolu ọzọ na nkeji 48 mana a gụfuru ya agufu. N'ọkara nke abụọ, Jonathan Kodjia gbaara Aịvọrị kost aka ahịa na nkeji 62. Na ha nyere goolu abụọ a egboghi ọgụ a, makana ha mechara gbaa nkeji iri atọ ọzọ nke Bekee kpọrọ ""extra time"", iji zọọ isi onwe ha. Ka isi apụtaghị, ọ banyere na ""gbaa ka anyị laa"", bụ penariti, ebe mba abụọ a zọrọ isi onwe ha. AỊVỌRỊ KOST      ỌLJIRIA Franck Kessie - nyere                                 Ramy Bensebaini - nyere Maxwel Cornet - nyere                              Islam Slimani - nyere Wilfried Bony - riri                                     Andy Delort - nyere Max-Alain Gradel - nyere                         Adam Ounas - nyere Geoffroy Serey Die - riri                          Mohamed Youcef Belaili - riri"	https://www.bbc.com/igbo/egwuregwu-48957619
health	World Disability Day: Ọrụsị m na-emebu m ihere, mana ugbua Ọtụtụ ụmụ nwoke na-arịọ m ọyị - Chidimma Ajemba	Ndụ Chidimma Ajemba gbanwere oge ndị ọrụ ahụike ji ntụtụ gbajie ya ụkwụ oge ọ bụ nwata. Nke a mere ya ka ọ bụrụ onye ọrụsị, nke na-eji igwe bekee kpọrọ 'wheelchair' akpagharị. N'akụkọ ọ kọọrọ BBC Igbo, o kwuru na ọrụsị ya na-emebu ya ihere. Mana ugbua, ọtụtụ ụmụnwoke na-ayọzi ya ọyị n'ihi etu o si gbanwee ọrụsị ya ka ọ bụụrụ ya ihe mbuli elu. Abalị atọ nke ọnwa Disemba ọbụla bụ ụbọchị ncheta ndị ọrụsị nke a kpọrọ 'World Disability Day' na bekee. Akụkọ Chidimma Ajemba na-egosi na mmadụ inwe ọrụsị abụghị njedebe ndụ ya.	https://www.bbc.com/igbo/afirika-59523712
entertainment	Oge iri ji na ihe ị kwesịrị ịma maka arụsị na-elekọta owuwe ihe ubi	Dịka anyị banyere ọnwa Ọgọstụ, ọtụtụ ji obi aṅụrị awụba ya n'ihi ihe ọ pụtaara ha n'oge a. Ọnwa Ọgọstụ n’ala Igbo dị ezigbo mkpa ọkachasị dịka ọ bụ oge emume iri ji. Ji bụ ihe nkọpụta Igbo na-akwanyere ugwu pụrụiche. A na-ahụ ji dịka eze ihe akụmakụ n’ala Igbo niile. Ị ma ihe mere e ji ahụta ji etu a? Ị ma ihe mere oge iri ji jiri bụrụ oge pụrụ iche? Ngwaa gee ntị ka ma kọwara gị. Ihe mbụ mere Igbo ji ahụta ji dịka 'eze akụrụ ubi' bụ na ji bụ ihe mbụ a na-ewepụta n’ala n'oge owuwe ihe ubi bụ nke Bekee na-akpọ Harvest. Mana e nwere arụsị Igbo a na-enye ekele pụrụ ịche n’oge ihe owuwe kwa afọ ọbụla. Ụfọdụ na-akpọ ya Afoji ọkụ ụfọdụ na-akpọkwa ya Ifeji ọkụ ebe ndị ọzọ na-akpọ ya ahụ ji ọkụ dịka olu ndi si dị. Ọ bụ arụsị a na-elekọta akụmakụ niile. Dịka ọrụ ugbo bụ otu n’ime ihe Igbo niile ji ebi ndụ na mgbe gboo ma ruo taa. Ezinaụlọ niile na-akpoku afoji ọkụ tupu a gaa ugbo. Mkpọku a ya bụ ka o gozie akụmakụ ndị mmadụ ma chekwaa ezịnaụlọ ha ka ghara ịmerụ ahụ n’orụ ugbo. Otu onye ọkammụta n'asụsụ Igbo bụ Chigozie Nnabuihe kọwara BBC Igbo na iri ji ọhụrụ bụ emume Igbo ji ekele Chineke maka iji ji zọọ ndụ ha na-ekweghika agụụ gbuo ha. Ụfọdụ akụkọ na-ekwu na n’oge mbụ, oke agụụ bịara dị n’ụwa. Nwoke nke mbụ bụ Igbo kpọkuru Chukwu ka onyere ya na ezinaụlọ ya aka. Chukwu nyere ya iwu ka o gbuo ụmụ ya abụọ bụ nke nwoke bụ Njoku na nke nwaanyị bụ Ada ma lie ha n’ala. Igbo gburu ụmụ ya abụọ dịka Chukwu siri nye ya iwu. Ha abụọ a mechara topụta n’ala dịka Ji na Ede. Chukwu nyere Igbo gwara Igbo ka rie Ji na Ede ahụ. Iji kele Njoku maka nke a, Igbo malitere ịna-eme emume iri ji ọhụrụ. Njoku maọbụ Afoji ọkụ bụ arụsị owuwe ihe ubi nke ji nọ n’isi ya. A na-ekele Afọji ọkụ maka ezi owuwe ihe ubi ma rịọ maka afọ ubi ọhụrụ. Ọ bụ etu ahụ ka chukwu siri zọọ Igbo ndụ n’oge agụụ. E nwekwara akụkọ ndị ọzo na-ekwu na mmaji bụ nwunye Njoku nke bụ arụsị na-ahụ maka ede bụ akụmakụ ụmụnwaanyị na-akọpụta. Ekele Igbo na-enye Njoku maọbụ Afoji bụ maka etu o siri zọọ Igbo ndụ nakwa etu owuwe ihe ubi nke afọ ọ bụla siri gaa ma ọ gara nke ọ ma ma ọ gaghị. Igbo na-atụ ilu si na eto dike na nke o mere o mekwa ọzọ.	https://www.bbc.com/igbo/articles/cpvwl16rgkpo
entertainment	Hilda Dokubo: Ndị na-achị Naịjirịa amaghị ihe ndị ha na-achị chọrọ	Na mkparịtaụka anyị na Hilda Dokubo nwere n'afọ 2018, ọ kọwaara BBC Igbo ihe o ji anya hụ n'ọrụ gọọmenti nakwa ihe mere o ji pụọ. Dokubo kwuru na ịrụ ọrụ gọọmenti dịka onye ọkaibe n'ọrụ, ị na-arụ dịka igbu onwe gị oge. O kwuru sị na oke dị n'etiti ndị na-achị na ndị ha na-achị ebuka. Nke a mere na ndị na-achị amaghị ihe na-emetụta ndị ha na-achị. N'agbanyeghi ihe ọ hụrụ n'ọrụ gọọmenti, Dokubo kọwara ka o si nwaa ike ya ịhụ na ndị ntoroọbịa ọ na-anọchite si rite uru n'oge ọ nọ n'ọkwa. N'okwu ọzọ, Hilda kọwakwara ka o si bido njem ya na ime ejije. Ọ sị na o bidoro ya bụ njem mgbe ọ ka bụ nwatakịrị. N'otu aka ahụ, Dokubo dụrụ ndị Igbo ndụmọdụ ka ha gbalịa jikọọ aka dozie ala Igbo maka na e nweghi ihe ndị Igbo na-enweghi. Hilda Dokubo bụ onye na-eme ejije ama ama nke ukwuu. O so na ndị bidoro ime ejije na Naịjirịa. Ọtụtụ ihe nkiri Naijiria ọ merela gụnyere Gone Forever, My Goodwill, na The CEO. Dokubo eritela ọtụtụ nturuugo n'ime ejije. O hibere otu NGO a kpọrọ 'Center for Creative Arts Education (CREATE)', nke na-akwalite nka iji nyere ụmụnwanyị na ndị ntoroọbịa aka. Hilda Dokubo bụkwa onye ọ na-amasị ikwuchitere ndị na-enweghi ọnụ na-ekwuchitere ha. N'afọ 2020, Hilda Dokubo sonyere ndị ngagharịiwe EndSars na Legọs maka mmegbu ha sị na ndị uweojii na-eme ndị mmadụ.	https://www.bbc.com/igbo/articles/cv29zzd91ylo
entertainment	Arochukwu Marriage: Ihe mere ndị Igbo ji ajụ ese tupu alụmdi na nwunye	"Alụmdi na nwunye bụ omenala na-ejikọta mmadụ abụọ na-amabughị onwe ha, nne na-ejighi, na-esighi n'otu agbụrụ maọbụ otu obodo ọnụ. A na-ahụta alụmdi na nwunye dịka ihe kachasị mkpa na ndụ ndị Igbo, nke chere nwata nwoke na nwaanyị n'ihu ma ha tolite. Alụmdi na nwunye bụ njem a na-abanye n'ime ya ma nọrọ rue oge ọnwụ, ọ bụghị njem agatụ a lawa azụ. Nke a mere nwoke maọbụ nwaanyị ọbụla na-alụ di na nwunye kwesịrị ịsa anya na mmiri. Otu ụzọ gbapụtara ihe ndị Igbo na-eji asa anya na mmiri tupu alụmdi na nwunye bụ ihe a kpọrọ ""Ịjụ ese"". Gịnị mere eji ajụ ese? Onye ọkammụta n'asụsụ Igbo bụ Chiagozie Nnabuihe na-akụzi asụsụ Igbo na Mahadum Legọs kọwara ụfọdụ ihe mere ndị Igbo ji ajụ ajụjụ. N'okwu ya ""Onweghi nwoke maọbụ nwaanyị ga-achọ ka onye ọ lụrụ bụrụ mmekpa ahụ nye ya, nye ezinaụlọ ya nakwa aha ezinaụlọ ya, ọ bụ n'ihi nke a ka e ji na-ajụ ajụjụ."" Kedụ mgbe ịjụ ese malitere? Ịjụ ajụjụ malitere mgbe alụmdinanwunye ndị Igbo malitere, ebe alụmdi na nwunye ndị Igbo malitere mgbe obibi ndụ ndị Igbo malitere. Ya mere, onweghi onye ga-asị lee kpọmkwem mgbe o bidoro. Kedụ ihe a na-ajụ ese ha? Ọkammụta Nnabuihe gara n'ihu kọwaa na ihe ndị dị mkpa a na-ajụ n'ajụjụ gụnyere; 1. Onye bụ nne na nna ya na etu ha si ebi ndụ? N'ihi na a sị na ewu na-ata agbara nwa ya a na-ele ya anya n'ọnụ wee na-amụta, etu nne na nna si ebi ka a tụrụ anya na nwa ha ga-esi biri. 2. Onwere ọrịa ọjọọ dị n'ime ezinaụlọ onye ahụ si pụta ma ọ bụ nke ọ na-arịa? Ọrịa ndị dịka akwụkwụ na isi mgbaka dgz. E kwenyere na ọrịa ndị a nwereike isi n'aka feere nwa ha. 3. Ha a na-ezu ohi? Igbo sị na ohi na-echu aha. E kwenyere na onye ohi ga-amụta onye ohi. Agbụrụ e ji izu ohi mara, ndị Igbo na-asọ ya asọ. 4. Ha a bụ ndị umengwụ? Igbo sị na onye umengwụ bụ onye arịrịọ, onye arịrịọ bụrụ onye ohi. Ya mere onweghi onye ga-achọ ka ya na agbụrụ ndị umengwụ nwee mmekọ. 5. Ihe ọzọ a na-ajụ bụ ma onye ahụ ọ bụ Diala, Osu, Ume, Ohu, Njoku, Mmajụ, Nwaatanị, Nnọmafọ. Otu ndị a niile na-asọ onwe ha asọ. Onweghi onye ga-achọ ịlụ ibe ya. Ndị a na-ajụ ajụjụ a abụghị ezinaụlọ nke nwoke ma ọ bụ nwaanyị kama ọ bụ ndị agbata obi na ndị obodo maara ezinaụlọ ahụ nke ọma. Ịjụ ajụjụ bụ oke na ọrụ dịrị nke nwoke na ezinaụlọ ya nakwa nke nwaanyị na ezinaụlọ ya. Ọ bụrụ na nwoke tozuo oke, kpata ego ma dị njikere ịlụ nwaanyị, ọ ga-agwa ndị ezinaụlọ ya, ndị enyi nakwa ikwu na ibe ya. Ha ga-ajụ ya ""O nweela nwaanyị ị hụtara?"" ọ bụrụ na ọ hụla, ha ga-abanye n'ọhịa ajụjụ mana ọ bụrụ na ọ hụbeghi, a ga-achọrọ ya nwaanyị tupu ha abanye n'ọhịa ajụjụ. Ọ bụrụ na afọ juru ha n'ihe ha chọpụtara banyere nke nwaanyị, ọ ga-akpọrọ ndị ụlọ ya gaa kụọ aka n'ezinaụlọ nke nwaanyị iji gosi mmasị ya. Ezinaụlọ nke nwaanyị ga-asị ndị nke nwoke ka e nye ha oge ole na ole iji jụọ nwa ha nwaanyị ma uche ya ọ dị n'ịlụ nke nwoke. Mana oge ahụ gụnyere nke ha ga-eji nyochaa ezinaụlọ nke nwoke site n'ijụ ajụjụ ndị dị mkpa. Ọ bụrụ na ha mechaa nke a ma nwee mmasị ebe nwoke ahụ nọ, ha ga-ezi ezinaụlọ ya ozi iji malite njem alụmdi na nwunye ha. Kedụ uru ịjụ ese bara? Ọkammụta Nnabuihe sị na uru dị n'ijụ ajụjụ gụnyere; N'ikpeazụ ọ bụrụ na nwoke maọbụ nwaanyị gbasoo usoro ịjụ ajụjụ ndị a, ọ ga-enyere ha aka ihiwe ezinaụlọ ga-adị rue mgbe ebighi ebi. Ndị Igbo kwenyere na ọ bụ site n'alụmdi na nwunye ka eji ebi ndụ ebighi ebi, nke bụ onye a mụrụ ya mụta ibe ya. Ihe nkiri a ga-amasị gị:"	https://www.bbc.com/igbo/afirika-49460156
health	Washing privates with soap: Nwaanyị o kwesịrị iji ncha asa ọtụ ya?	Ọtụtụ n'ime anyị chọrọ ịdị ọcha oge niile, na-enweghi nsogbu ọbụla n'ahụ ha. Mana n'otu aka ahụ, ọtụtụ amaghị na ha ekwesighi iji ncha asa akụkụ ahụ ụfọdụ ndị zoro ezo. Akụkụ ahụ ndị a gụnyere: mmepe ahụ nwaanyị (vaginal opening), ime ọnụ amụ nwoke (urethral opening), nakwa ebe e si anyụpụta nsị (anal sphincter). Site na mgbe anyị nọ na nwata, a zụrụ anyị idowe ahụ anyị ọcha. Ya mere anyị ji nlezianya asacha akụkụ niile dị n'ahụ anyị. Mana kedụ etu i kwesiri iji saa akụkụ ahụ gị na-egosi ihe i jiri bụrụ nwoke maọbụ nwaanyị? Ndị ọkacha mara kwuru na ọ bụ site n'iji naanị mmiri, onweghị ihe ọzọ. Dkt. Udodi Kachikwuru Okoli (MBBS; MSc. Public Health; Registrar, Internal Medicine) kwuru sị na nwaanyị kwesịrị iji naanị mmiri saa akụkụ otu ya, nke ọ na-ahụ anya. Akụkụ ahụ ndị a enweghị mmanụ ahụ (sebum) Ọtụ nwaanyị, ọnụ amụ nwoke na mmepe ahụ ebe e si anyụpụta nsị enweghi mmanụ ahụ n'ebe ndị ahụ dịka akụkụ ahụ ndị ọzọ. N'ihi nke a, ọ dịghị mkpa iji ncha sachaa sachaa ha. Nje na-akpata ọrịa E nwere ụmụ kịrịkịrị akụrụngwa dị n'akụkụ ahụ ndị a nke na-enye aka ichekwa ya. Ncha nwere ike ịsachapụ akụrụngwa ndị a. Ọ bụrụ na akụkụ ahụ ndị a enweghị nchekwa site n'iji ncha sacha ha, ha agaghị enwe ike ịlụso nje ndị anya nkịtị anaghị ahụ agha. Ọtụtụ ọrịa ụmụ nwaanyị na-ebute n'akụkụ ahụ ha ji bụrụ nwaanyị, bụ ncha butere ihe kpatara ọrịa ndị ahụ. Ịkpọ nkụ Ọ bụrụ na i jiri ncha na-asa akụkụ ahụ ndị a zoro ezo, o nwereike ime ka akụkụ ahụ ndị ahụ kpọọ nkụ. Nke a adịghị mma. Onwere ike ịbute nsogbu dịka 'inflammation', maọbụ 'anal fissures'. Kedụ etu ị ga-esi jiri sọọsọ mmiri sachaa ebe ndị a? Ọ ka mma iji mmiri nkịtị dị maọbụ dịtụ ọkụ. Mana ọ bụrụ na ị chọrọ ịsacha ebe ndị ahụ nke ọma, tinye obere nnu na mmiri ahụ. Chetakwa na ebe a na-ahụ anya n'ahụ nwaanyị bụ ebe a na-asa, ọ bụghị nke dị n'ime ahụ anaghị ahụ anya. Dkt. Udodi kwukwara na ndị ji ihe dị iche iche asacha ime ahụ nwaanyị (douching), kwesịrị ịkwụsị ya, maka na ọ dịghị mma ma ncha. Ọ kwuru sị na ọ nwere ike ibute ọrịa site n'ịtụgharị PH ahụ nwaanyị. Ozọkwa, dịka chi si kee ọtụ nwaanyị, ọ na-eji aka ya asacha onwe ya. Naanị mmiri ka i kwesịrị iji saa ya, ka o nwee ike rụọ ọrụ etu o kwesiri. Dkt. Udodi sị na ikpu nwaanyị kwesịrị inwe isi, na ọ bụ etu ahụ ka Chukwu si kee ya.	https://www.bbc.com/igbo/afirika-58661003
