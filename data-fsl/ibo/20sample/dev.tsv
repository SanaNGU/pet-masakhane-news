religion	2019 Prophecies for Nigeria: Ihe ndị ụkọchụkwụ kwuru maka etu afọ 2019 ga-esi adị	"Ụkọchukwu na ewu ewu bụ Reverened Father Ejike Mbaka ekwuola na ọchịchị Buhari na-agbalị n'ihe gbasara ịrụ ụzọ nakwa inye ndị ọrụ ugbo ego mgbazinye eji arụ ọrụ. O kwuru nkea mgbe ọ na-aka ụka iji nabata afọ ọhụrụ 2019 n'Adoration, Umuchigbo Iji Nike Enugwu. Father kwuru na ya amaghị onye ga emeri na ntuli aka na-ahịa na 2019 ma kwuo na ya echeghị n'Atiku bụ onye nzọpụta Nijiria. Onyere Buhari ndụmọdụ na ọbụrụ na ọ ga eye ntị chụpụsịa ndị ajọ mmadụ gbara ya gburu gburu na emebiri ya ihe, na gọmenti ya ga adị mma. Ụfọdụ ụmụ Naijiria akatọọla ndị ụkọchụkwụ burula amụma maka ihe ga-eme n'afọ 2019. Dịka afọ 2019 malitere ụbọchị Tuzde, ọtụtụ ndị ụkọchukwu a maara aha ha ezipụtala ozi afọ ọhụrụ ha, iji nye ndị mmadụ ntụzi aka gbasara afọ a. Mana ụfọdụ Ndị Naijiria kwuru na ha na-akụsasị ụmụ mmadụ anya n'ihi n'amụma Okeke buru dị iche na nke Okafor buru. Ụfọdụ kwuru n'okpu Mbaka kpọrọ ka akwado Buhari bụ mere mere n'ihu gwọmpụtụ n'azụ. N'okwu Chukwu ya na mmemme iji banye afọ ọhụrụ, onyeisi na-elekọta Adoration Ministry Enugu Nigeria, bụ Fada Ejike Mbaka, buru amụma na afọ ọhụrụ a ga-ewetara ọtụtụ ụmụnwaanyị ihu ọchị. O kwuru na ọtụtụ ụmụnwaanyị aga ga-ekuru ejima abụọ na atọ na afọ a. O kwukwara na afọ a ga-abụ oge mgbanwe tọrọ atọ nye ndụ ndị Naijiria. Ihe ọzọ gbara elu dịka o siri kwuo bụ na ọtụtụ ndị ogbenye na ndị opekatampe ka aga-eburu ike n'ikikere ọchịchị ụlọọrụ nakwa n'ọchịchị obodo tinye n'aka. Ihe Oyedepo kwuru: N'okwu afọ ọhụrụ ya, onyeisi ụlọụka Living Faith Church, nke e jikwa Winners Chapel mara, bụ David Oyedepo, kwuru na afọ a, anyị ga-abụ ọkaibe n'ime ihe niile anyị n'eme. Enoch Adeboye Onye a bụ onyeisi ụlọuka Redeemed Christian Church of God, kpara ndị ụlọụka ya ọchị mgbe o kwuru na ọma na ọtụtụ ndị mmadụ n'eche ya ka okwu o okwu gbasara ntụliaka aga eme n'ala anyi na-afọ a. Ọ gaziri n'ihu gwazie ndị ala anyi ka ha gaa n'ime akwụkwọ nsọ (Abụ akwa 3:22-23) iji mara ihe chineke n'ekwu maka obodo anyị. Okey Ifionu Ụkọchukwu na-elekọta Emmanuel Anglican Church, Railway Compound dị na Lagos, kwupụtara na-ewepụtala afọ a dịka mgbe ndị otu Kraisti ga-agbasa oziọma Kraistị na mbaụwa niile iji were rita mkpụrụobi. Ọ gbadoro ụkwụ mkpebi a n'Akwụkwọ Ilu 11:30. Paul Chikwem Ụkọchukwu  na-elekọta ụlọụka Christian Penticostal Mission dị na Festac, Legos kwuru na afọ 2019 bụ afọ Chukwu ga-akwụ ụmụ ya ụgwọ ọrụ nke ukwuu. Nkpebi a gbadoro ụkwụ na akwụkwọ Genesis (15:1). Chikwem buru amụma na ụmụ Chukwu ga-enweta ụgwọ ọrụ pụrụiche site n'ịhụọma nke Chukwu na-enye(Abụọma 44:3). ""Aka nchekwa na nweta nke Chukwu ga-enye ụmụ Chukwu ezumike n'afọ 2019""(Exodus 33:14). Paul Adefarasin Onye ụkọchukwu a bụ onyeisi ụlọụka a kpọrọ ""House on the Rock"" kwuru na afọ 2019 ga-abụ afọ aha ụmụ Chineke ga-ada ụda na mba ụwa niile ma nwetakwa ọtụtụ ohere ime ihe ịrịbama n'afọ a. Ahụrụ m Igbo dika onyeisiala n'afọ 2023 mana ha ga-agba mbọ na ha enweghị nkwekọrịta na gọmenti ugbua."	https://www.bbc.com/igbo/afirika-46728982
politics	Edo PDP Primary Election: Ụlọikpe asịla Obaseki na ndị PDP Edo steeti laa kpezie	"Ụlọikpe ukwu dị na Pọtakọt akụpụla akwụkwọ a gbara iji kwụsị Godwin Obaseki ịzọgharị ọkwa gọvanọ Edo steeti n'aha otu PDP. Nke a mere ụbọchị Wenezde dịka ka ndị okwu ahụ metụtara kpebiri ka ha gaa n'ụlọ ga kpezie. Ọkaiwu onye wetara ikpe bụ Ferdinand Orbih na ndị ọkaiwu ndị ọzọ okwu ahụ metụtara gụnyere Alex Ejesiema,M. E. Ani, Emmanuel Enoidem na Higher King kwetara ka e kpee udo. Ọkaikpe Jọstis E Obile nyeburu ha awa atọ ka ha gaa zukọta ma kwekọrịta ihe ha chọrọ. Cheta na Obaseki si APC pụta banye PDP, ndị otu PDP nabatara ya chọọ inye ya ikike ịzọgharị ọkwa gọvanọ n'aha pati ha mana ụfọdụ na PDP chọọ ịzọ ọkwa ahụ jụrụ ajụ ma wepụ okwu ahụ ụlọikpe. Gọvanọ Nyesom Wike nke Rivas Steeti sị na ya esepula aka n'okwu ime udo n'etiti ndị pati PDP n'Edo Steeti. Wike gwara ndị ntaakụkọ nke a na mgbasaozi o nyere na Pọtakọt ụbọchị Tuzde.(Juun 23,2020) Nke a na-abịa dịka ọ fọrọ otu ụbọchị ka e mee ntuliaka ime ụlọ iji họpụta onye ga-eji ọkọlọtọ ha azọ ọkwa gọvanọ Edo Steeti. Wike sị na o mere nke a maka ndị komitii ọrụ na PDP bụ 'National Working Committee' anaghị eme ka a mara ihe ha na-eme. Ọ sị na ha na-achọ ịgba ya mgba okpuru ma metọsịa aha ya. Wike sị na ọ gwara ha ka e jiri nwaayọọ mee udo n'Edo Steeti, mee ka onye ọbụla mara ihe a na-eme, na ga-akwanyere ndị mmadụ ugwu na abụghị ime ka ndị ụtụisi. Godwin Obaseki bụ aha mmadụ niile kpụ n'ọnụ n'ime ụbọchi ole na ole gara aga dịka o si otu ndọrọndọrọ All Progressive Congress (APC) banye nke People's Democratic Party (PDP). N'ụbọchị 23 nke ọnwa Juun ka ụlọikpe steeti nke dị n'Ekpoma kagburu akwụkwọ onye otu PDP bụ Omorogie Ogbeide-Ihama gbara, nke sị na Obaseki ekwesịghị iso zọọ ntuliaka ime ụlọ maka onye ga-eji ọkọlọtọ PDP zọọ oche gọvanọ nke Edo steeti ebe ụlọikpe elu nke Edo steeti gbochiri Obaseki ị so mee ya bụ ntụlịaka. Ogbeide-Ihama na-ekwu na Obaseki ka batara otu PDP nsonso a, ma sịkwa na o nwekwara nsogbu n'asambodo ya nke mere ndị APC ji wepụ ya n'ọchịchi. Mana ebubo ya niile akwụsịghị ụlọikpe ikagbu akwụkwọ ọ gbara maka Obaseki. Ọnọdụ Obaseki n'otu PDP ugbua N'ụbọchị 19 nke ọnwa Juun ka Obaseki kwuru n'akara Twitter ya na ya abanyela otu PDP. Nke a mere dịka ndị pati APC wepụrụ ya dịka onye ga-anọchite anya patị ahụ na ndọrọndọrọ ọchịchị Gọvanọ Edo steeti, n'agbanyeghị na ọ bụ Obaseki ka bụ Gọvanọ. Ndị otu PDP nke gụnyere onye bụbu osote onyeisiala Naijirịa bụ Atiku Abubakar na Nyesom Wike bụ gọvanọ Rivas steeti, nabatara Obaseki nke ọma. Otu onye ọzọkwa bụ Gideon Ikhine chọburu iji ọkolọtọ PDP zọọ ọchịchị gọvanọ Edo steeti, wepụkwara onwe ya ma nye Obaseki ohere ka o bụrụ ya ga-eji ọkọlọtọ pati ahụ zọọ ya bụ ọchịchị. Mana Ogbeide-Ihama gbara akwụkwọ n'ụlọikpe ka a kwụsị Gọvanọ Obaseki isoro mee ntuliaka maka onye ga-eji ọkolotọ PDP zọọ ọchịchị gọvanọ. Ogbiede-Ihama jụrụ ịpụ n'ụzọ ka Obaseki jiri ọkọlọtọ PDP zọo ọchịchị. Ka ọ dị ugbua, a na-eche mpụtara ntuliaka ime ụlọ ndị otu PDP ga-eme n'ụbọchị 25 nke ọnwa Juun ka ha mara onye ga-eji ọkọlọtọ PDP zọọ ọchịchi Gọvanọ Edo steeti. Gịnị chụpụrụ Obaseki n'APC? Obaseki bụ Gọvanọ nke ise Edo steeti na-enweta dịka ọ ṅụrụ iyi ọrụ n'ụbọchị 12 nke ọnwa Nọvemba afọ 2016. Obaseki ji ọkọlọtọ otu pati APC were merie Osagie Ize-Iyamu ji ọkọlọtọ PDP na ntuliaka e mere n'ọnwa Sepụtemba 2016. Dịka Vanessa Obioha bụ onye ntaakụkọ This Day siri dee, nsogbu Obaseki bidoro dịka ọ na-ekweghi ka Adams Oshiomhole bụ onye ọ nọchiri dịka gọvanọ na-atuzi ihe na-eme na ya bụ steeti. O dere na ịnyere ndị Edo steeti aka bụ ihe kacha masị Obaseki, nke mere na atụmatụ ya niile bụ ka ọ hụ na e ji ego Edo steeti rụọrọ ndị steeti ahụ ọrụ. Obioha dere na ebe nsogbu ha bidoro bụ mgbe Obaseki wepụrụ ụtụisi nke kwesịrị ịbara steeti uru, nke ọ sị na ọ bụ naanị ụfọdụ mmadụ na-erite uru ya. Oshiomhole rituru dịka gọvanọ ma bụrụzia onyeisioche otu APC. Ka Obaseki na Oshiomhole na-ama aka, ụfọdụ ndị otu APC dịka Henry Idahagbon na-ekwu sị ""Obaseki bụrụ ezigbo onye ndọrọndọrọ ọchịchị, ọ ga-ewetu onwe ya ala rịọ ndị ọchịchị pati anyị. Makana e wepụ nkwado anyị, Obaseki agaraghị ịbụ gọvanọ Edo steeti"". Kama ụlọikpe elu nke dị n'Abuja kpebiri ma nye iwu ka e wepụ Adams Oshiomhole dịka onyeisioche otu APC n'ọnwa Maachị 2020. Nchụpụ ya na-abịa dịka a gbara ya akwụkwọ maka aka ike o ji achị, nrụrụaka ego na erubeghị isi n'iwu. Oshiomhole wegara ya bụ ikpe n'ụlọikpe mkpegharị, mana mpụtara ya na nke ụlọikpe elu bịara bụrụ otu. Ọ bụ nzukọ na-enyocha ndị ga-eji ọkọlọtọ otu APC zọọ ndọrọndọrọ ọchịchị wepụrụ Obaseki na ndị ga-eso mee ntuliaka ime ụlọ ha. Ndị nzukọ a wepụrụ Obaseki dịka ha sị na asambodo o ji fee ala nna na-egosi ""Obasek"" kama ""Obaseki"". Ha kwukwara na Gọvanọ Obaseki agbaghị mbọ imezi ya bụ mmejọ n'agbanyeghị na o nwereike isi n'aka ngalaba NYSC. Onye na-ekwuchitere nzukọ a bụ Jonathan Ayuba kwukwara na Obaseki ewetaghị akwụkwọ ndị ọzọ nzụko ahụ sị ya weta. Kama ya, nzukọ a nyere Ize-Iyamu, Osaro Obaz na Pius Odubu ikike ịzọ onye ga-eji ọkọlọtọ APC zọọ ọchịchi gọvanọ Edo steeti. Obaseki na-ekwu na o nweghi ntụkwasị obi ebe nzukọ nnyocha a nọ, n'ihi na ọ bụ Oshiomhole na-agwa ha ihe ha na-eme. Ọ bụ n'ụbọchị 16 nke ọnwa Juun ka Obaseki gbara arụkwaghịm ma hapụ ndị otu APC; ka ọ na-apụ ka osote ya bụ Philip Shaibu sokwa ya pụọ. Ka ọ dị ugbua, ọ bụ Ize-Iyamu ,onye ji ọkọlọtọ PDP zọọ ọchịchị gọvanọ Edo steeti n'afọ 2016, ga-ejizi ọkọlọto APC zọọ ya bụ ọkwa n'afọ 2020. Ebe a na-atụanya na Obaseki ga-eji ọkolotọ PDP zọọ ọchịchị. Ngalaba na-ahụ maka ntụliaka na Naijirịa bụ Independent National Electoral Commission ekwuola na ihe niile gbasara ịghọpụta onye ga-eji ọkoloto patị ọbụla zọo ọkwa ọchịchị ga-ebi n'ụbọchị 27 nke ọnwa Juun afọ 2020."	https://www.bbc.com/igbo/afirika-53142883
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:	https://www.bbc.com/igbo/afirika-44878668
sports	Valencia v Chelsea: Valencia amụwala Chelsea anya ka azụ	Ihe otu Chelsea tụrụ anya emeghiri ha n'abalị Wenzde dịka ha na otu Valencia gbara onwe ha onye laba onye laba. Ọkpụ goolu abụọ nke Valencia ji nweta nhatanha bụ ihe tụrụ ndị Chelsea na-anya. Carlos Soler bu ụzọ nye goolu mbụ n'asọmpị ahụ na nkeji 40. Kovacic nke Chelsea sara goolu ahụ Soler nyere na nkeji 41 n'agba nke mbụ. Ogbo ya bụ Pulisic so kwa ya n'azụ na nkeji 50 mgbe o nyere goolu nke ya. Chelsea bidoro ịgba mbọ jide ka ha ji rue ngwụcha asọmpị ahụ mana nke ahụ emeghị. Ọ fọrọ obere ihe ka ogbu opi gbuo opi ya na nkeji 82 mgbe Wass nke Valencia nyere goolu ya. Rodrigo Moreno majara Chelsea na nkeji 96 dịka ọ fọrọ obere ihe ka o nye goolu mana ọ mịtaghị mkpụrụ. Onye laba onye laba a ha gbara onwe ha pụtara na o nweghi onye n'ime ha ga-agaru agba nke ọzọ. Chelsea ga-ezutekwa Lille n'izuụka abụọ na-abịa ebe Valencia ga-ezute Ajax. Lee ihe otu Chelsea kwuru maka asọmpị a	https://www.bbc.com/igbo/egwuregwu-50564327
business	POS charge: 'Onye anwakwala anwa kwụọ N50 maka POS' - CBN	"Ụlọakụ ukwu Naịjriịa agbarụọla ihu kwuo ka ndị mmadụ ghara ịkwụ ya bụ ego ndị na-ere ahịa ụfọdụ na-ama maka iji POS kwụọ ụgwọ. Otu n'ime ndị isi na Central Bank nke Naịjịrịa bụ Musa Jimoh kwuru na ndị mmadụ ghọtahiere ya bụ atụmatụ. Jimoh sị na iwu gọọmenti kwuru ka ndị na-ere ahịa kwụwa ụgwọ nke ha kpọrọ ""stamp duty' na Bekee. Mana o nweghị mgbe ya bụ iwu kwuru ka ndị na-azụ ahịa kwụọ ya bụ ụgwọ, kama na ọ bụ ndị na-ere ere ga-akwụ ya. Ọ sịkwa na ha kwere ndị na-ere ahịa nkwa na ha ga-agba mbọ ihu na ndị ụlọakụ dị iche iche napụtara ndị na-ere ahịa naịrịa iri ise bụ ego stampụ. Jimoh kwusiri ike na ""ego stamp"" abụghị ndị na-azụ ahịa kwesiri ịkwụ ya"". Ọgbakwara ama na Central bank agaghị akwụsịnwu ya bụ ego ""stamp"" maka na ọbụghị n'aka ha ka ọ dị. Ihe mere e ji nwụchie onyeomeiwu - Uweojii Ndị uweojii Legọs akọwala ihe mere ha nwuchie Shina Peller bụ onye omeiwu nwe ụlọ nkwari a kpọrọ 'Quilox club' dị na Legọs. Ọnụ na-ekwuru ndị uweojii bụ Bala Elkana sị na ọ bụ maka Shina Peller na ndị agboro wakporo ụlọ ndị uweojii dị na Maroko. Ha sị na ọ bụ maka kpachikpachi okporoụzọ mere site etu ndị bịara ịṅụ mmanya na Quilox ji dochie ụgbọala n'okporoụzọ Ozumba Mbadi. Ndị uweojii gara buru ụgbọala atọ ndị a sị kwụchiri ụzọ nke mere Shina Peller ji kpọrọ ndị agboro gawa n'ụlọ ndị uweojii. Ụlọikpe ukwu dị na Legọs ajụla ịnabata arịrịo Orji Uzor Kalu rịọrọ ka a tọhapụ ya site n'ụlọmkpọrọ. Ọkaikpe Mohammed Liman sị ka Orji Uzor bụ aka chịburu Abia steeti nọrọ n'ụlọmkpọrọ ruo mgbe ụlọikpe mkpegharị ga-atụle akwụkwọ ọ gbara. Ọkaikpe a jụrụ ihe mere Kalu ji gbapụ ọsọ tinye akwụkwọ a mgbe ụlọikpe mkpegharị achabibeghi ikpe nke mbụ ọ gbara. Cheta na Kalu site n'aka ndị ọkaiwu ya gbara akwụkwọ sị ka ụlọikpe tọhapụ maka na ahụ adịghị ya. E boro Kalu ebubo iri  ego dị ijeri naịra asaa na ụma mgbe ọ na-achị dịka gọvanọ Abia steei bụ nke ikpe mara ya. Mmanya akụoyibo egbuola ihe ruru mmadụ asatọ Ihe ruru mmadụ asatọ anwụọla ka ha ṅụchara mmanya e ji mmiri akịoyibo nke a na-akpọ Lambanog mee, na mba Filipines. Ihe ruru mmadụ narị atọ ọzọ nọ n'ụlọọwgwụ ugbua anata ọgwụgwọ dị ka ha na-ekwuputa maka afọ mgbu na anya ajụ. 'Inwe kabal adịghị njọ' Garba Shehu bụ ọnụ na-ekwuchitere Onyeisiala Muhammadu Buhari, ekwuola na o nweghi ihe o mere ma e nwee 'Kabal' na-enyere Buhari aka n'ọchịchị. Shehu kwuru na gọọmentị niile dị n'ụwa nwere ụdịrị ndị ahụ, n'ihi na onyeisiala ọbụla ga-enwerịrị ndị na-adụ ya ọdụ nakwa ndị ọ tụkwasịrị obi. Gịnị ka a ga-eme ndị 'yahoo-yahoo'? Otu ngalaba na-arụ ọrụ na-efu ekwuola na ọ ga-aka mma inyere ndị anwụchiri maka igwu wayo nke a na-akpọ 'yahoo yahoo' na Bekee aka, kama ịtụ ha nga. Ngalaba 'VELMA Foundation' ahụ kwuru sị na ntaramahụhụ ahụ anaghị enyere ha aka, kama na ọ ga-aka mma ịhụ na onye ahụ chegharịrị n'ọrụ ọjọọ ahụ ma baara ọha uru. Onye ka Arteta ga-eji mepee akwụkwọ n'Arsenal? Kepu kepu si Arsenal apụta na-akọwa na Mikel Arteta ka malitere ịchịkọta Arsenal, amarala ndị ọhụrụ ọ chọrọ ịzụbata. Akụkọ na-ekwu na Arteta agbadola anya ebe Dries Mertens nke Napoli na Kevin Volland nke Bayer Levekusen nọ. Naịjirịa anaghị akwado mmegide okpukperechi - Lai Mohammed Gọọmentị etiti akatọọla aha ọjọọ mba Amerịka kpọrọ Naịjirịa nke ha sị so na mba ndị na-esonye maọbụ na-akwado mmegide mmadụ inwe okpukperechi masịrị ya. Lai Mohammed bụ mịnịsta na-ahụ maka mgbasa ozi, kwuru sị na aha ọjọọ a si n'aka ndị ndọrọndọrọ ọchịchị chọrọ iji okpukperechi akatọ ọchịchị Onyeisiala Muhammadu Buhari. Iwu ọhụrụ ndị 'Central Bank of Nigeria' tinyere Ụlọakụ gị ga na-anazị gị naịra iri atọ na ise karịa iri isii na ise a na-ana ma i si n'igwe ATM na-abụghị nke ụlọakụ gị dọrọ ego. Nke a bụ makana ụlọakụ ukwu nke Naịjirịa bụ CBN enyela ha iwu ka ha butuo ya ma wetukwaa aka n'ụfọdụ ụgwọ ndị ọzọ. Ọgụ chara n'ụlọmkpọrọ Ihe ruru ndị nga iri na isii anwụọla ka ọgụ chara n'etiti otu abụọ n'ime ụlọmkpọrọ El Porvenir dị na Tegucigalpa dị na mba Họnduras, na-erughi ụbọchị abụọ ọgụ dapụtara na mkpọrọ ọzọ. Ndị na-arụ na mkpọrọ ndị a sị na e ji ma egbe ma mma lụọ ọgụ a takwara isi mmadụ iri na asatọ n'ụbọchị Fraịde. Oge egwuregwu ndị Manchester City Ndị Manchester City na-ajụ ndị Premier League ajụjụ maka ntinye oge ha ga-eji agba asọmpi, dịka ha ga-agba asọmpi abụọ n'ime awa iri anọ na isii. Man City ga-ebu ụzọ zute Wolves n'ụbọchị iri abụọ na asaa nke ọnwa a, ma zutekwa Sheffield United n'ụbọchị iri abụọ na itoolu. Gere akụkọ BBC Igbo n'otu nkeji Ihe nkiri a ga-amasị gị:"	https://www.bbc.com/igbo/afirika-50890117
business	Ọgba Mbọ: Agaghị m Mahadum mana eji m Tekịnụzụ akpata ihe m na-eri ugbua - Uncle IB	"N'ụwa taa, ụfọdụ na-ele ndị na-agurughị akwụkwọ n'ogogo mahadum anya dịka ndị na-etozughị oke. Ọzọkwa bụ na tekịnụzụ ọgbara ọhụrụ abụghị ihe mmadụ na-anọkata mụta, ma ọ bụrụ na e nyeghị gị ọzụzụ pụrụiche. Mana nwokorọbịa a bụ Ifeanyi Okafor, onye e ji Uncle IB mara na soshal midia, bụ ọpụrụiche. Uncle IB gụdebere akwụkwọ na Sekọndịrị nke anọ, mana enweghị ihe gbasara tekịnụzụ na soshal midia na-agba ya gharịị. Taa, ọ bụ Uncle IB na-elekọta akara soshal midia ọtụtụ ndị a ma ama na Naịjirịa, ma si n'ụzọ dị otu a na-enyeju onwe ya na ezinụlọ ya afọ. Na mkparịtaụka ya na BBC Igbo, Uncle IB kwuru na ọ malitere ịpị ekwentị oge o pere mpe. O kwuru sị: ""Onweghị onye na-akụziri m ya, ọ bụ ka m na-apị ya ka m na-amụta."" ""Ọ bụ Agwụ m na-akụziri m ya, maka na ana m anụ olu na-agwa m ihe m ga-eme na etu m ga-esi mee ya."" Uncle IB na-ejikwa akara soshal midia ya na-akụziri ndị mmadụ etu ha ga-esi chekwaa onwe ha ka ndị ekperima juru n'ịnteneetị ghara izu ha ohi. Ọ na-ejikwa asụsụ Igbo akụzi ihe ndị a niile ka ọ na-ekwe ndị mmadụ nghọta nke ọma. Ọtụtụ nkuzi ọ na-enye gbasara Tekịnụzụ bụ n'efu, mana ndị ọzọ ka a na-akwụ ya ụgwọ iji kuzie. ""Ọ bụghị mmadụ niile nwere nnukwu ego iji mụta ihe ndị a,"" Okafor kwuru. ""Ebe ọ bụ na Agwụ m kuziiri m ya n'efu, ana m akụzikwara ya ụfọdụ ndị n'efu."" Mana o nwere olileanya ịga mba ofesi otu ụbọchị wee mụọ ihe gbasara Tekịnụzụ nke ọma. Uncle IB dọrọ ndị ntoroọbịa aka na ntị ka ha sepụ aka n'izu ohi ịntaneetị ụdị a na-ewu ebe niile ugbua a na-akpọ 'yahoo yahoo'. N'okwu ya, onye kwụba aka ya ọtọ, na-agbasi mbọ ike, otu ụbọchị ọganihu ga-ezute ya. Kirie ihe o kwuru n'uju ebe a; Ọ bụ Vining Ogu na Chukwunaeme Obiejesi mere akụkọ a"	https://www.bbc.com/igbo/afirika-60999208
health	Coronavirus tips: Etu ị ga-esi chekwa ụmụ gị ịmerụ ahụ n'oge nnọrọ n'ụlọ a	"Ọrịa Coronavirus bụ ebelebe na-egbu n'ọtụtụ mba ụwa niile ugbua. N'ihi oke ogbugbu si n'ọrịa a pụta, gọọmentị mba dị icheiche gbachiri ụlọakwụkwọ, ụloụka nakwa ọgbakọ ọha mmadụ iji kwụsị mfesa ya. Nke a pụtara na ezinaụlọ ọbụla na-anọkọtazi ọnụ ụgbua ka ọ bụ oge ezumike. Anyị na Rejoice Olori na-ahụ maka ahụike ụbụrụ ụmụaka nwere mkparịtaụka. Ọ kọwara na n'oge a, ndụ ụmụaka dịka ndụ gị agbanweela n'ihi ọnọdụ nọrọ n'ụlọ, nakwa na ọ dị oke mkpa na ndị nne na nna tinyere nke a n'uche ha. O kwuru na ọ ga-enyere ha aka ị ma ụdịrị agwa ha na-akpaso ụmụaka. Lee ndụmọdụ ndị o nyere maka nke a 1.Mee ụmụ gị enyi n'oge a O kwuru na ihe mbụ ndị nne na nna na ndị na-elekota ụmụaka ga-eme bụ ị bịa ha nso ""Ọ bụrụ na ụmụ gị nwee nkwenye n'ebe ị nọ, ọ ga-adịrị ha mfe ị gwa gị uche ha ma ha nwee nsogbu ọbụla"" ka o kwuru. O kọwakwara na nke a ga-enye aka ka ụmụaka gee gị ntị mgbe ị gwara ha okwu. 2.Chọtara ha ihe ha ga na-eme Ụmụaka nwere ndụ nke ha nakwa ihe ndị ha na-eme tupu ọnọdụ agbanwee Ị nọ n'ụlọ n'enweghi ihe aka na-eme nwereike ịme ka ha dịba aghara(disorderly) O kwuru na ị chọtara ha ihe ha ga-eme dịka ị ga ozi n'ụlọ ga-enye aka gbochi nke a. Ị nwekwarị ịtinye ọtụtụ egwuregwu ezinaụlọ ga na-emekọta ọnụ. 3.Hie asaa n'anya O kwukwara na oge a bụ oge ụfọdụ ụmụaka ọ kachasị ndị na-abanye ntorobia ga-eji na-agbanwe N'ọnụ ya ""hie asaa n'anya, ị ga-achọpụta ọtụtụ ihe ma ị mee nke a"" Ya bụ tinye anya na ndị enyi ha, ekwentị ha nakwa ụdịrị agwa ha na-egosi mgbe o nweghi onye nọ nso 4.Chọpụta ihe ndị na-atụ ha egwu Nke a gbasara ahụike ụbụrụ ụmụ gị, Rejoice kwuru na oge a ga-esi ike maka ụmụaka na-enwe nsogbu ụbụrụ. Ọ sị gịnwa nne na nna nakwa ndị na-elekọta ụmụaka bịa ha nso ma na-akpalitekwa mmụọ ha maka ihe ọbula nwereike ị na-atụ ha ụjọ. 5.Kọwara ha maka ọrịa Coronavirus Ụfọdụ ndị nwere ụmụaka pere mpe nwereike ha agaghị aghọta ihe butere mgbanwe na ndụ ha. ""Biko gbanụ mbọ kuziere ụmụ gị maka Coronavirus nakwa etu o si efesa"" O kwukwara ka a gba mbọ hụ na ụmụaka na-akwọ aka ha ma nọrọ n'ụlọ n'apụghị n'ilo egwu egwu. ""Ọ bụrụ na ha chọrọ ka ha na ndị enyi ha nọkọọ, ha kpọọ ha n'ekwentị onyonyo"" ka o kwuru. 6.Jie onwe gị ma ị na-agwa ha okwu. Rejoice kọwara na ụmụaka bụ obere ndị okenye, O kwukwara na ha na-eṅomi agwa ha hụrụ ndị mmadụ na-akpa. ""A gaghị m atụ asị, o siri ike ị bụ nne maọbụ nna ọ kachasị n'izu a mana jiri ndidi na-eso ụmụaka, abanara ha mba"" O kwuru ka ọ ga-akwụsị ha ịtụ gị egwu maọbụ ịnọmi agwa ojọọ. Na ngwụcha ọ kọwara na ụmụaka niile, n'agbanyeghị afọ ole ha dị ka jiri ihunanya amụta ihe karịa ụjọ. Ihe ọbụla ị na-eme, jiri ịhụnanya na ndidi na-eso ụmụ gị n'ihi na oge a siri mmadụ niile ike, ọ kachasị hanwa."	https://www.bbc.com/igbo/afirika-52298357
politics	Lee ndị na-azọ ndọrọndọrọ ọchịchị n'otu pati dị ịche ịche na mpaghara Ọwụwa Anyanwụ Naịjirịa	"Ọtụtụ pati steeti ahọpụtala ndị ga-azọrọ ha ọkwa gọvanọ na osote ya na ntuliaka 2023 dịka ha merela ntuliaka imeụlọ pati ha. Chọpụta nke steeti gi na pati ha: PDP: Gọvanọ: Ọkaiwu Peter Ndubuisi Mba Bar. Peter Ndubisi Mba bụ onye ọkaiwu ma bụrụ onye Owoh dị n'okpuru ọchịchị Nkanu East n'Enugwu Steeti. Mba nwe ụlọọrụ Pinnacle Oil and Gas nke na-ere mmanụ agbịdị. Ya bụ nwaamadị bụ onye ndọrọ ndọrọ ọchịchị a ma ama n'Enugwu, n'ihi na o jibuola ọkwa dịka kọmishọna na-ahụ maka ego n'Enugwu ya nakwa ""Chief of Staff"" n'okpuru Gọvanọ Chimaroke Nnamani. Ụlọọrụ ya bụ Pinnacle nwere ngalaba dị iche iche na Naijiria. Osote Gọvanọ: Ọkaiwu Ifeanyi Ossai Bar Ossai bụ onye ọkaiwu ma bụrụkwa otu na ndị welitere isi na pati PDP n'Enugwu. Ossai bụ onye Nsukka dị n' Enugwu steeti. Uche Nnaji bụ onye ndọrọndọrọ ọchịchị a ma ama n'Enugwu steeti. O jibuola ọkwa dịka kọmishọna n'Enugwu. Uche Nnaji nwe ụlọọrụ a kpọrọ 'Ouch Concepts  Limited' ma bụrụ onye Nkanu dị n'Enugwu steeti. Osote Gọvanọ: Ọkaiwu George Tagbo Ogara Ọkaiwu  Ogara bụ onye Unadụ nke dị na okpuru ọchịchị Igboeze-South n'Enugwu steeti. Ọ bụ okaiwu ma bụrụkwa onye ojiegoachụegọ. Ogara azọọla ọkwa gọvanọ Enugwu n'oge gara aga. Labour Party: Chijioke Edoga Chijioke Edoga bụ onye Nsukka dị n'Enuguwu steeti. Ọ nọọla mbụ n'ụlọ omeiwu nta n'okpuru pati PDP. Ọ bụkwara kọmishọna na-ahụ maka gburu gburu idi mma, tupu ọ gawa Labour Party maka ịzọ ọkwa Gọvanọ. Frank Nweke II bụ naanị onye na-azọ ọkwa gọvanọ n'Ọwụwa Anyanwụ ji nwaanyị mere osote ya. Nweke bụ onye Ozalla Nkanu n'Enugwu Steeti. Ọ bụbụ minista na-ahụ maka mgbasa ozi na Naijiria n'oge Onyeisiala Olusegun Obasanjo na-achị. Aha ụlọọrụ ya bụ 'Stellar Constellation Group'. Osote Gọvanọ: Edith Ngozi Ugwuanyi Ọ bụ onye Amachara Ovoko Igbo Eze south LGA. Ọ bụ onye ọrụ ahụ ike Nọọsụ ma bụrụkwa ọkammụta n'ebe ndị ọzọ. Ọ zọọlarịị ọkwa onye isi okpuru ọchịchị Igboeze South ugboro abụọ n'oge gara aga. O nwekwara ọtụtụ otu na-ahụ maka ahụike ụmụnwaanyị na ụmụaka nakwa nke na-agbatara ndị ọnweghị ka ọ ha ha ọsọ enyemaka. PDP: Govanọ: Professor Uche Ikonne Bụ ọkammụta n'Optometry', jibu ọkwa Vice Chancellor nke Abia state University, ma bụkwara Rector nke Abia steeti Polytechnic. Ọ bụkwa onye ndọrọ ndọrọ ọchịchị doro anya. Ikonne bụ onye Isiala-Ngwa North dị n'Abia Steeti. Osote Gọvanọ: Okey Igwe Onye ọrụ agha nke mba Amerika lara ezumike nka. Ọ bụkwa okaiwu, ma bụrụkwa onye isi oche okpuru ọchịchị Umunneochi n'oge gara aga. APC: Gọvanọ: Ikechi Emenike Nwe ụlọọrụ a na-akpọ DER limited nke na-ahụ maka iji ego akpata ego. Ọ bụ onye Ohụhụ Abia steeti ma bụrụkwa onye ndọrọ ndọrọ ọchịchị. APGA: Ọkammụta Greg Ibe Ọ bụ Okammuta ukwu ma bụrụkwa onye nwe Mahadum Gregory University Uturu Abia steeti. Ọkammụta Ibe bụ onye ndọrọ ndọrọ ọchịchị ma bụrụkwa onye jị ego akpata ego n'ebe ọ dị ukwuu. Osote Gọvanọ: Obinna Ichita Obinna Ichita bụ onye na-anọchite anya Aba South n'Ụlọomeiwu Abia steeti. Labour Party: Govanọ: Alex Otti Onye ọrụ mgbakọ ego na akụnaụba a ma ama. Nwa oge gara aga, Otti bụ onyeisi ụlọ ọba ego 'Diamond Bank'. Ọ zọọla ọkwa gọvanọ Abia steeti ọtụtụ oge tupu ọ banye Labour Pati.  PDP: Gọvanọ: Sinetọ Obinna Ogba Bụ sinetọ na-anọchite anya Ebonyi Central n'ụlọ omeiwu nnukwu bụ sineeti. Ọ rụọla dịka kọmishọna na-ahụ maka egwuregwu n'Ebonyi steeti. Osote: Maazị Oliver Osi Bụ onye na-anọchịte anya Ivo north n'ụlọomeiwu steeti nke Ebonyi.  APC : Govanọ: Hon Francis Nwifuri Bụ onye a ma ama na ndọrọ ndọrọ ọchịchị n'Ebonyi steeti. Nwaifuru ejiela ọkwa onyeisi ụlọomeiwu n'ụlọomeiwu nke Ebonyi steeti ugboro abụọ. O bụ onye okpuru ọchịchị Izzi west nke Ebonyi steeti.  APGA: Gọvanọ: Ọkammuta Benard Odoh Benard Odoh bụ ọkammụta na 'GeoPhysics'. O jibuola ọkwa dịka odeakwụkwọ nke gọọmenti Ebonyi nakwa ọkwa dị iche iche ndị ọzọ.  Labour Party: Gọvanọ: Edward Nkwagu Edward Nkwagu nwe ụlọọrụ a na-akpọ Edon Nigeria Limited. Ọ bụ onye ndọrọ ndọrọ ọchịchị ma bụrụkwa onye ọrụ 'Engineering'. Ọtụtụ pati na steeti dị ka Ebonyi na Abia ka nọ na kata kata ugbua n'ihi nkewa nke Bekee kpọrọ 'faction' na-etisasi udo na pati ha. Ihe nke a pụtara bụ na ụfọdụ steeti nwere mmadụ abụọ ma ọ bụ atọ ka nọ n'ụlọikpe na-ekwu na ọ bụ ha nwetara mmeri."	https://www.bbc.com/igbo/articles/cxxp110d1y2o
business	House Rent: Lekwa ebe ụgwọ ụlọ kacha dị ọnụala na mpaghara ọwụwa anyanwụ	Ihe atọ kachasị mmadụ mkpa n'ụwa a bụ nri oriri, akwa oyiyi na ụlọ obibi. Mana ọbụghị mmadụ niile na-ahụ ebe ha ga-edebe isi n'ihi oke ọnụ ụgwọ ụlọ n'ada. N'obodo niile mepere emepe na mpaghara ọwụwa anyanwụ, ịkwụ ụgwọ ụlọ abụghị egwu a chị ụtaba n'aka agba. Mana kedu ebe ụgwọ ụlọ kacha ada ọnụ? BBC Igbo bara n'ahịa ịmata nke ekwe na-akụ. Ajụjụ anyị bụ: Kedu ebe ụgwọ ụlọ ihe dịka ọnụụlọ atọ (three-bedroom) kacha galaa ọnụ n'ala Igbo? N'ebe dịka GRA maọbụ 'Independence Layout', ụgwọụlọ maka ọnụ ụlọ atọ ahụ dị ga-ebido na puku 800 ruo otu nde naịra maka otu afọ. Na 'New Heaven', ego ya ga-eru bido na puku 500 ruo puku 650. Mana ị gaa n'akụkụ Achara Layout maọbụ Trans-Ekulu, ọ ga-abụ ihe dịka puku 300 maọbụ 350. Ọnịcha Nnamdị Obiejesi onye oji ego achụ ego na otu nkwọ Ọnịcha, kwuru na ụgwọ otu afọ maka ọnụ ụlọ atọ ga-eru puku 700 maka ụlọ ọhụrụ, maọbụ puku 400 maka ụlọ ochie na mpaghara GRA Ọnịcha. Mana ụlọ di etu ahụ na mpaghara 'Housing Estate' dị na Three-three ga-abụ ebe puku 350 maọbụ 400. N'Awada, Ugwuagba Obosi, Oba, ego ọnụ ụlọ atọ bụ bido na puku 250 ruo 300. Owere bụ obodo e ji ikpori ndụ mara, nke mere ọtụtụ ji echu ya ka mmiri. Mana ịkwụ ụgwọ ụlọ ebe ahụ abụghị atọ kọbọ. Ịchọta ọnụ ụlọ ato na mpaghara Ikenegbu, 'Concorde' maọbụ Spillberg ga-efu gị bido na puku 600 ruo 800. I gaa na mpaghara Ọjị, 'Okigwe Road', Amakọhịa, Obinze, dịrị gawa, ị ga-enweta ọnụ ụlọ atọ a rụrụ ochie n'ọnụ puku 300 ruo 350. Mana ụlọ ọhụrụ anaghị adị ala karịa puku 400. BBC Igbo jụrụ ese wee chọpụta na ụgwọ ọnụụlọ atọ na mpaghara GRA nke Abakiliki bụ bido na puku naịra 500 ruo otu nde. Mana ebe ndị ọzọ dịka Azuiyiokwu, 'New Layout', 'Mile fifty' dịrị gawa, bụ bido na puku naịra 300 ruo 400. Ebe ụgwọ ụlọ ka ada ọnụ n'Awka bụ na mpaghara Agu Awka. N'ebe ahụ, ọnụ ụlọ atọ kwụ chịm bụ bido na puku 600 ruo puku 800. Ụlọ ochie dị ebe ahụ bụ bido na puku 400 ruo puku 450. Ebe dị ka 'Awka town' bụ puku 300 maọbụ puku 350. Mana ịbanye n'ime Amọbịa, Amansii, dịrị gawa, mmadụ nwere ike inweta ọnụ ụlọ atọ maka puku 250. Na mpaghara 'Aba-Owerri road', 'Okigwe road' Ekenna, ọnụụlọ atọ nwere ike ịbụ malite na puku 400 ruo 600. N'Ọgbọ hill, Ngwa road, Umuode, dịrị gawa, ọnụụlọ atọ bụ malite na puku 130 ruo 200. Cheta na ụlọ ọhụrụ na-aka ụlọ ochie ada ọnụ. Nnyocha BBC gosiri na ịkwụ ụgwọ ụlọ n'Enugwu abụghị ihe ụmụaka. Anyị chọpụtakwara na ebe ndị na-akpọtụ akpọtụ n'Owerri abụghịkwa obere ego. Abakiliki na Ọka sokwa na-ebe okwu na-agala ọnụ. Mana ị gaa Aba, Ọnịcha, maọbụ Ụmụahịa, ebe ahụ ka ụlkọ kacha ọnụ ala. Akụkọ ndị ọzọ ga-amasị gị: Ihe nkiri ga-amasị gị:	https://www.bbc.com/igbo/afirika-51901150
politics	Ipob ahọpụtala onyeisi ESN ọhụrụ n'Imo steeti	"Emma Powerful bụ ọnụ na-ekwuru ndị otu Indigenous People of Biafra ekwuola na ndịagha Naịjirịa enweghị ike ibatali ogbe ndị otu Eastern Security Network wakpoo ha. O gwara ụlọọrụ Channels na ndị otu ya ga-emesi gọvanọ Hope Uzodimma nke Imo steeti maka etu o si gwa ndị agha ka ha gbagbuo ndị otu ha bụ Ikonso. Powerful gara n'ihu kwuo na ebubo a na-ebo ndị otu ESN na ọ bụ ha wakporo bee gọvanọ Imo steeti bụ asị. O kwuru na ha ahọpụtala onyeisi ESN ọzọ n'Imo steeti mana ọ gaghị akpọpụta aha ya ma n-ekwu na o nweghị ihe nwereike ime ka ya na ndị otu ya daa mba n'ịchọta Biafra. O kwuru na ọrụ ESN bụ ịchụsasị ndị Fulani na-eyi ndị mmadụ egwu n'ala Igbo. O na-ekwusi ike na ọ bụghị ndị otu ESN wakporo bee gọvanọ Imo steeti n'ụbọchị April 24, 2021. Ihe ise i kwesịrị ịma maka Ikonso bụbụ onyeisi ESN n'Imo steeti Dika ndị otu Ipob nọ na-eru uju maka ọnwụ ezigbo onye otu ha  e ji ""Ikonso commander"" wee mara, lee ihe ndị ikwesiri maka nwaamadi ahụ. Ikonso Don bụ onye otu Indigenous People of Biafra (Ipob) ama ama ma mechaa bụrụ onyeisi Eastern Security Network(ESN). Otu onye otu Ipob sị na ọ bụ ezigbote ọyị Ikonso kwukwara n'onyonyo o mere na Ikonso gwara ya na ọ gaghị ekwe ka ndị e chere na ha bụ ndị Fulani wakpo ala Igbo maọbụ dina ụmụnwaanyị Igbo n'ike. Ọ lụrụ nwanyị ma mụta ụmụ atọ. Ikonso bụ onye Awomama dị n'Imo state. Ndị agha Naịjirịa gburu Ikonso ụnyahụ bụ ụbọchị April 25,2021. Ọtụtụ ndị Ipob nọ na soshal midia na-ekwu na ọ bụ ụfọdụ ndị otu ahụ suru Ikonso imi kpatara ndị agha Naịjirịa si chọpụga ya gbuo ya. Ihe Ipob kwuru maka etu ndị agha si gbuo Ikonso Don Otu Ipob abaala mba maka ogbugbu otu onye ọchị agha ha bụ Ikonso n'aka ndị ọrụ nchekwa Naijirịa. Ndị nchekwa Naijirịa gburu Ikonso maka ebubo na ọ bụ ya haziri mwakpo ụlọọrụ ndị uweojii nke dị n'Imo steeti . N'akwụkwọ mgbasa ozi ọnụ na-ekwuchitere otu Ipob bụ Emma Powerful depụtara ka otu a gosipụtara iwe ha. O dere sị, ""ogbugbo ndị ntoroọbịa Biafra aka ha dị ọcha n'aka ndị Fulani oyiegwu sị na ha bụ ndị ọchị ehi bụ ezigbo ihe obi mgbawa nye anyị"". Powerful kwuru sị, ""Hope Uzodinma na ndị niile aka ha dị na ajọ ihe a mere ga-akwụ ụgwọ ihe ha mere"". Ọ gara n'ihu kwuo sị ""Hope Uzodinma gburu Ikonso maka na ọ jụrụ ị bụ onyeisi otu nchekwa ebubeagu nke gọvanọ ndị ọwụwa anyanwụ hiwere. Uzodinma ji ụzọ dị iche iche ịrabata ndị otu ESN n'Ebubeagụ kama ha ekweghị. ọ bụ ya mere o jiri gbuo ụmụ afọ Biafra ndị sị na ha agaghị emejọ Biafra"". Powerful kwu kwara sị', "" Ọ bụ asị na ndị agha wakporo ebe obibi ndị otu ESN, ọ bụ nanị Ikonso ka ha gbalịrị gbuo"". O kwu kwara sị "" Hope Uzodinma ekotela ebu, ya kwado maka na anyị ga-echu ya ụra"". Ndị agha Naịjirịa egbuola otu onye eji Ikonso Commander mara ha si aka ya dị na mwakpo awakporo isi ụlọ ọrụ ndị uweojii nakwa ụlọ mkpọrọ n'Owere. Dịka ozi si ogige ndị uweojii siri kwuo, ndị agha gburu Ikonso na mmadụ isii ndi otu ya dịka ha zutere ha n'obodo Awomama. Ikonso bụ onye Awomama. Foto so akụkọ sị n'aka ndị ọrụ nchekwa gosiri ozu a sị bu nke Ikonso nakwa ngwa agha di iche iche n'ala. Otu onye Awomama achọghị ka ekwuo aha ya gwara BBC Igbo na ọ bụ n'ime abalị ka ndị agha bịara njem ahụ. Ọ sị: ""anyị malitere ịnụ ụda egbe aghara aghara, nke mere ka ọtụtụ mmadụ gbakpuwe ime ọhịa."" Onye a kwuru na mgbe chị foro ka ndị mmadụ na-ekwu na ndị agha chọọrọ otu nwoke ha sị na ọ bụ onye otu Ipob bịa. Ọ kọwara na ha ghọtara na ndị agha ahụghị nwa amadị a ha chọoro bịa. O kwuo sị, ""ndị agha a gbawara onye ọbụla ha hụrụ ebe ahụ egbe, a hụrụ ihe ruru ozu mmadụ iri ndị agha tinyere n'ụgbọala ha pụwa"". Onye a kwuru na e nwere otu nwoke e gburu n'elu ọgbatumtum ya ma munye ya ọkụ. Ọ kọwaa sị, ""ndị agha a buru ozu ndị a n'ụtụtụ taa n'ihe dịka elekere isii maọbụ asaa gawa ebe anyị chere bụ Obinze bụ ebe ụlọọrụ ndị agha dị"". Onye a kwuru na mgbe ihe dịka nkeji iri atọ maọbụ iri anọ gachara ka ụfọdụ ụmu nwoke yi uwe ojii biara ebe ahụ na-ajụ, "" Kedụ ebe ndị agha ahụ nọ?"". Ọ kwuru na ọ chere na ọ bụ ndi a ji iwe gawa Omuma ebe agbara ụlọ gọvanọ Imo steeti ọkụ. O kwu kwara sị, ""ọtụtu mmadụ n'obodo anyi amaghi ebe ụfọdụ ndị bee ha nọ"". Ọ kọwara na ha na-eche na ndị a ana-achọ achọ nwereike ị bụ ndị a ndị agha gburu ma buru ozu ha gawa. Dịka ọ dị ugbu a, onye a kọwara na obodo ha dị ""gharaghara"", dịka ndị mmadụ zoro n'ime ụlọ ha. Dịka akụkọ na ndị nchekwa egbuola Ikonso Kommander, Onye akaebe a kwuru sị ""Eeee, ọ bụ ya ka ha chọọrọ bia"". Onye a gwara BBC na ọ bụ Ikonso ka e gburu na mwakpo a. Ndị uweoji na ndi agha asaghi ekwenti ha banyere akụkọ a. Ka nke a na-eme ka ndị ọbọdọ Ihioma dị n'Orlu Imo steeti nọ na gbaharịa dịka ha sị na ndị agha Naijirịa gbara otu ụgbọala Toyota Sienna ọkụ. Ndị hụrụ ka ihe mere kwuru na enweghị onye ha gbara egbe maọbụ nwụchie nanị ya bụ ụgbọala ha gbara ọkụ."	https://www.bbc.com/igbo/afirika-56874881
religion	RCCG Prayer Walk: Adeboye na ụka RCCG na-eme ngagharịiwe maka nchekwa	Onyeisi ụka 'Redeemed Christain Church of God' bụ Enoch Adeboye du ndị ụka na-eme ngaghariwe na Naịjirịa niile maka ọnọdụ nchekwa. Ọ sị ka ndị otu soro na njem ekpere nke ndị jikọtara ụka Kraịst bụ CAN n'ịchafụ hiwere n'ihi ogbugbu a na-egbu ndị otu ha na Naịjirịa. Osote onyeisi ụka a bụ Funso Odesola sị na parishi dị 25000 na Naịjirịa ga-eso mee ya bụ ngagharịiwe. Ngagharịiwe a na-abịa dịka onyeisi ụka Katọlik na Naịjirịa bụ Bishọp Hassan Mathew Kukah kwupụtara ogbugbu otu nwata akwụkwọ Semịnarị. Nwata a bụ Michael Nnadi, onye gbara afọ iri na asatọ so n'ụmụakwụkwọ anọ a tọọrọ na Kaduna n'ọnwa Jenụwarị afọ 2020. E mechara gbuo ya na otu nwaanyị ma tọhapụ ụmụakwụkwọ atọ ndị ọzọ. Cheta na ndị ụka Katọlik mekwara ngagharịiwe maka ogbugbu ndị ụkọchukwu ha n'ọnwa Mee afọ 2018, Ọtụtụ ndị mmadụ na-abatara atụmatụ a nke ha gosiri na soshal midia; Anwụchiela onye chọrọ ịtụ ogbunigwe n'ụlọụka 'Winners Chapel' Aka ndị uweojii akparala otu onye chọrọ ịtụ ogbunigwe n'ụlọụka na Kaduna n'ụbọchị Sọnde. Ọnụ na-ekwuru ndị uweojii na Kaduna gwara BBC na aha nwoke ahụ bụ Nathaniel Samuel. O kwuru na amatabeghị ma nwoke ahụ ọ bụ onye ụka 'Winners Chapel' ka o si esi bịa. Mana nnyocha ka na-aga n'ihu iji chọpụtachaa etu ya bụ ihe si mee. Ụgbọelu a ị hụrụ ebe a bụ nke osote onyeisiala bụ Yemi Osinbajo sị na ya ripụta otu afọ gara aga mgbe ọ dara kụjaa na Kabba. Osinbajo na-aga njem ịchụ nta vootu na Kogi mgbe ya bụ ihe mberede mere. Ọ tụụrụ Chineke mmamma maka ịme ka ya na ndị otu ya bụrụ ndị dị ndụ n'ala ndị dị ndụ taa. Ọtụtụ ndị mmadụ na-ezitere Osinbajo ozi iji soro ya kelee Chineke maka ịzọpụta ya na ndị ọrụ ya n'ihe mberede ahụ gaara ịta isi ha. Ka o ji ọkara gafee elekere iri na abụọ nke ehihie ụbọchị Sọnde, ọkụ malitere ịgba ụlọọrụ ndị Independent National Electoral Commission (Inec) nke dị na Ogidi n'ime okpuruọchịchị Idemili Nọt dị n'Anambra steeti. Ọnụ na-ekwuru ndị uweojii bụ Haruna Mohammed mere ka anyị mata na ya bụ ọkụ malitere n'ọhịa dị n'akụkụ ụlọ ahụ were bata. Ebe ndị ọrụọkụ gbaliri ike ha ịgbanyụ ya bụ ọkụ, ndị uweojii egbochiela ogige ahụ maka ndị ohi na ndị ekperima dịka ha na-etinye anya n'ihe kpatara ya bụ ọkụ. BBC gbaliri inwete onyeisioche Inec n'Anambra bụ Nkwa Orji, mana ọ zaghị ekwenti ya. Nnụ kwuru nnụ igwurube na-eyi ndị mmadụ egwu ugbua na mba dị icheiche na mpaghara ọwụwa anyanwụ Afrịka site n'ịtakasị ihe ha kọrọ n'ubi. Mba ebe igwurube ndị a na-akpa ike gunyere Somalịa, Ethiopia na Kenya, mana ọ bụ na Somalia ka ọ ka njọ. Otu mba ụwa bụ UN kwuru na igwurube a ga-enye mba 20 nsogbu. Novak Djokovic emeriela Dominic Thiem iji turu ugo n'asọmpi tennis Australian Open nke afọ 2020. Mmeri a mere ka Djokovic gbagote n'ọkwa onye nke mbụ na ụmụnwoke na-akụ tennis n'ụwa niile. Nke a bụkwa nke ugboro asatọ Djokovic na-eturu ugo n'asọmpi a. Mịnịstrị na-ahụ maka ahụike na Naịjirịa kwuru na ha enwetela ngwaọrụ eji enyocha ahụ maka ọrịa coronavirus. Ha sị ka onye ọbụla si mba Chaịna bata n'ime otu ọnwa gara aga gbalịa chịkọta onwe ya ruo izuụka abụọ ma kpọtụrụ ndị ọrụ ahụike. Ozi a si n'akara twitter ha pụta kwuru na otu 'World Health Organisation' nyere ha aka nwete ngwaọrụ ndị ahụ. N'aka ọzọ Coronavirus egbuola otu nwoke gbara afọ iri anọ na anọ na mba Philippines dịka ọ bụ onye mbụ ọrịa a gburula na mba ọzọ na-abụghị Chaịna. N'agbanyeghi na nwoke a bụ onye Chaịna, a sị na ọ dịka o bu ọrịa a si Chaịna bata zie na Philippines bụ ebe ọ nwụrụ. A sị na oke oyi (pneumonia) malitere tụwa nwoke a mgbe ebugachara ya n'ụlọọgwụ na Manila bụ isi obodo Phillippines. Ihe karịrị mmadụ narị atọ anwụọla n'ọrịa a kamgbe ọ pụtara ebe ibu ya akarịala puku iri na anọ n'ụwa niile. Mana ndị ọ ka metụta bụ ndị si na Wuhan dị na mpaghaara Hubei nke Chaịna. Nwaanyị ọzọ ya na nwoke so si mba Chaịna bata Philippines bukwa ọrịa a mana ọ ka dị ndụ. Ndị dọkịnta na Naịjirịa agwala gọọmentị etiti busie agha ike megide ọrịa Lassa fever dịka ọrịa na-egbu onye ọ na-arịa nakwa onye na-agwọ ya. Dịka ọ dị ugbua ọrịa a eguola ihe ruru mmadụ iri anọ na otu na Naịjirịa nke gụnyere ndị ọrụ ahụike. Akwụm chịm na PDP - Nwosu Onye na-anọchiteanya ndị Ezinihitte n'ụlọomeiwu Imo Steeti bụ Anyadike Nwosu ekwuola na kwụchịm n'otu  PDP iji katọọ akụkọ sị na ọ mabala n'APC. N'ozi o wepụtara, Nwosu sị na o nweghi ebumnobi ọbụla ịbanye Pati APC. Onye nchịkọta otu egwu Manchester City bụ Pep Guardiola sị na ahụta ya dịka onye mara afọ n'ala maọbụrụ na ọ mabuteghi Iko Champions League. Agbanyeghi na Guardiola ebutela Iko ise kamgbe afọ anọ ọ bịara Man. City mana ọ sibeghi Iko asọmpi Uefa ọbụla n'imi. Ihe nkiri a ga-amasị gị:	https://www.bbc.com/igbo/afirika-51346149
health	Mens sexual health: Etu nwoke ga-esi nọtee aka n'oge aramara	"A bịa n'okwu mmekọ nwoke na nwaanyị, otu n'ime ihe kacha eche ụmụ nwoke uche bụ ịhụ na mma agha ha anyụghị nkọ n'ike tupu ya bụ agha amalite. Nke a pụtara ịhụ na ha nọtere aka na ya bụ ihe ma pịazukwa onye nke ha ọkụ etu o kwesịrị. Nnyocha ndị dọkịnta na nke ndị Sayensị gosiri na ọtụtụ ihe nwere ike ime ka nwoke hapụ ịnọte aka etu o kwesịrị n'oge aramara. Elizabeth Akunyili, ọkachamara n'okwu gbasara mmekọ nwoke na nwaanyị, gwara BBC Igbo na nwoke kwesịrị ịkpachapụrụ ahụike ya anya oge niile, ọ bụghị naanị oge aramara. O kwuru si: ""nchekwa ahụike gị mgbe niile dị mkpa, ya bụ mmadụ ilebara onwe ya anyị mgbe niile, nke gụnyere, ịhụ na ọ mere ihe kwesịrị idozi ya ahụ oge niile"" ""Ọ bụrụ na ị na-eme otu a, oge ịpịa ọkụ ruo, ọ gaghịzi abụ okwu gbata gbata n'ihi na dike akwadola ma zụọ onwe ya tupu agha adapụta."" Akunyili kwukwara na ọ bụghị ogologo oge e mere aramara dị mkpa, kama ihe ka mkpa bụ mmadụ abụọ ahụ inwe afọ ojuju na ya bụ aramara. 1)Wepụ nchekasị na ụjọ Olaitan Shote Boluwatife, bụ ọkaibe n'usoro ọmụmụ nwa bekee na-akpọ IVF, gwara BBC Igbo na ụjọ maọbụ nchekasị na nwoke ga-emejoo n'oge aramara, nwere ike ime ka nwoke ahụ nyụọ n'ike na ya bụ mmekọ. O kwuru si, ""ọtụtụ ụmụ nwoke na e ji ụjọ a banye ya bụ ihe. Ụjọ ha bụ na ha achọghị imehie na ya bụ mmekọ, maọbụ na ha agaghị apịa nwaanyị ha ọkụ etu dị ya mma."" Oke ụjọ a bụ nke bekee na-akpọ ""anxiety"" na-emebi ihe. Shote kwuru na ọ ka mma ka nwoke nọrọ jụụ, wetụọ obi, wepụ ụjọ maọbụ ihere n'anya, jụọ onye nke ya etu ya bụ aramara ga-esi masị ya karịa. 2) Mmeghari ahụ Nnyocha sayensị gosiri na imeghari ahụ na-enye aka ịhụ na nwoke anyụghị n'ike ma ya na onye nke ya na-enwe mmekọ. Nwaada Elizabeth Akunyili na-arụ n'ụlọọrụ enyemaka gbasra aramara kwuru nke a. N'okwu ya: ""nwoke ọbụla na-emegharị ahụ nke ọma agaghị anyụ n'ike."" ""O kwuru na oge a tụrụ anya na nwoke ọbụla ahụ ya zuru oke kwesịrị ịnọ n'aramara bụ nkeji atọ ruo nkeji asaa. Elizabeth kwukwara na mmeghari ahụ ekwesịghị ị bụ oke ọrụ dịrị mmadụ. Ihe dịka ịgagharị kwa ụbọchị, ịgba ọsọ, na ịwu ụdọ bụ ụfọdụ ụzọ nwoke nwere ike iji hụ na ọ na emeghari ahụ. Elizabeth kwukwara na ibu oke ibu nwereike ibelata oge nwoke tụrụ anya ịnọ n'oge aramara. 3) Ihe i na-eri Ọtụtụ ụmụnwoke amaghị na nri na-enye aka na ịnọzụ aka etu ha kwesịrị n'ọrụ aramara. Zeere ihe na atọ bịrịbịrị dịka shuga. Na-eri akwụkwọ nri na mkpụrụ osisi. Na-aṅụ mmiri kwa mgbe kwa mgbe. Hapụ oke nri ndị bekee mepụtara, hapụ oke mmanya n'aba n'anya, hapụ oke ọgwụ ike, hapụ ise ihe n'aba n'anya, hapụ ị na-aṅụ ọgwụ enyemaka n'aramara nke ukwuu. Chetekwa na iri ezigbo nri na-enye aka ịchụpụ oke ibu na ahụ mmadụ. Iri ezigbo nri na ịṅụ mmiri bụ oke nkume nwoke kwesịrị ịgbado ụkwụ ma ọ chọọ ịbụ ọkaibe n'aramara. 4) Na-enwe ezumike Nwoke irahụ ụra nakwa izu ike  etu ọ kwesịrị na-enye aka ịhụ na ọkụ ya anaghị anyụ n'ike n'elu akwa. Ezumike na ụra na-edozi ahụ, ọ na-akwadokwa ahụike nwoke. Mgbe ahụike nwoke kwụ chịm, ọ ga-enwe ike ịnọte aka n'oge aramara. Dịka dkt Olaitan Shote Boluwatife si kọwaa: ""Ụra dị ka mmanụ ụgbọala ma abịa na mmekọ nwoke na nwaanyị. 5) Mụta ụzọ na usoro dị icheiche e ji eme aramara Mmekọ nwoke na nwaanyị abụghị naanị ntịnye na mwepụ. E nwere ụzọ na usoro ndị ọzọ nwoke nwere ike iji hụ na nwaanyị ya nwetere afọ ojuju. Ụzọ ndị a gụnyere: nsusu ọnụ, imetụ ya aka n'ebe ndị dị mkpa, nke bekee na-akpọ 'foreplay', wdgz. Dịka Dọkịnta Olaitan sịrị kwuo, ""oge nwaanyị ahụ zuru oke nwere ike ịnọ n'ihe mmekọ tupu ha anyụọ bụ nkeji iri na ise, agbanyeghi na nke a abụghị iwu, etu a ka ọ na adịrị ọtụtụ ụmụ nwaanyi."" Ihe nke a pụtara bụ na nwoke kwesiri inwe ndidi hapụ iji ọsọọsọ mewe ntịnye na mwepụ. Nwoke kwesịrị ị jiri nwanyo hụ na ọ mere ka obi dị nwaanyị ya mma dịka ya bụ nwaanyị na emekwa ka obi dị ya mma. Na nchịkọta, dọkịnta Olaitan nakwa Nwaada Elizabeth kwuru na mmekọ nwoke na nwaanyị abụghị ọgụ asọmpị, ọ bụghịkwanụ ihe e ji etu ọnụ. Ha kwuru na n'eziokwu ọ bụghị mgbe niile ka ahụ nwoke ga-asara ọkụ ebighị ebi. Oge ụfọdụ, nwoke nwere ike inyụ tupu nkeji ise, ihe ka mkpa bụ na ya na onye nke ya hụrụ onwe ha na-anya ma nwee afọ ojuju nye mmekọ ha. Dọkịnta Olaitan dọrọ aka na ntị ka ụmụ nwoke zeere ihe onyonye aramara n'egosi aramara dịka ọ bụ ọgụ na mgba. ""Ọtụtụ ụmụ nwoke amaghị na ihe nkiri ndị a bụ ụgha,"" dkt Olaitan kwuru. ""Ha amaghị na mmekọ ndi na-eme ejije aramara bụ mmekọ adịgboroja."" O kwuru ka ụmụ nwoke hapụ ị na-ege ndị enyi ha ntị, kama ka ha nwee afọ ojuju n'ebe ahụ ha nọ n'ihi na mmadụ niile abụghị otu."	https://www.bbc.com/igbo/afirika-58888407
health	Cancer, diabetes na ọrịa ndị ọzọ e jibu mara ndị okenye ndị ntorobịa na-arịazị ugbua	"Ihe dịka afọ iri gara aga, e nwere ụfọdụ ọrịa a na-eche na ọ bụ sọsọ ndị okenye ka ụfọdụ ọrịa ndị a na-arịa. Mana ugbua, ọrịa ndị a gụnyere ọrịa shuga na ọbara mgbali elu, so n'ọrịa na-egbu ndị ntoroọbịa ugbua. Ngalaba World Health Organization (WHO) bụ ngalaba na-ahụ maka ahụike na mbaụwa, kwuru na ọrịa ndị a na-arịazị ndị ntoroọbịa ugbua, na-ebute ọnwụ mmadụ abụọ n'ime mmadụ atọ n'ụwa niile. BBC Igbo gbara ụfọdụ ndị dọkịta ajụjụ ọnụ maka ihe ngalaba ahụike WHO kwuru. Ihe ha kwuru bụ ihe mmadụ niile kwesịrị ige ntị nụrụ. Ihe ndị dọkịta kwuru: Otu n'ime ha bụ Dkt. Zubair Abdullahi bụ onye kwuru na ụfọdụ ọrịa ndị a na-adị n'agbụrụ, nke pụtara na ọ ga-emetụta ndị ahụ ma ha abụ okenye maọbụ ntoroọbịa. Onye nke ọzọ bụ Dkt. Henry Eze, kwuru na o nwereike ịbụ na ọgwụgwọ Bekee akawanyela mma, nke pụtara na a na-achọpụta ọrịa ndị a n'oge mgbe mmadụ ka bụ ntoroọbịa. Mana dọkịta abụọ a kwekọrịtara na oke ibu, iri nri ọjọọ nakwa emegharịghị ahụ, socha n'ihe na-eme ka ndị mmadụ bute ọrịa ndị a. Ha kwuru na ọ bụrụ na ị chọpụta otu n'ime ọrịa ndị a dị n'agbụrụ gị, ị gaghị agbanwenwu ya. ""Ọ bụghị ihe niile ka ị ga-agbanwenwu, mana ibi ndụ ọfụma ga-enyere gị aka dọtịa oge ọrịa ahụ ga-eji chukwute gị"". Ihe nkiri a maka nwaanyị meriri ọrịa kansa ga-amasị gị: Akụkọ ndị a ga-amasị gị:"	https://www.bbc.com/igbo/afirika-51251698
sports	Leicester City vs Newcastle United: Newcastle United siri bọọlụ bọọlụ taa n'ọgbọegwuregwu	Newcastle United gara ọrịrị na King Power statuim taa ebe Leicester City ji ọkpụrụkpụ goolu ise asataghị ihe meere ha ọjị. Nwaafọ Igbo bụ Wilfried Ndidi sokwa gbaa aka ahịa taa. Nke a bụ ugboro anọ Newcastle United achịtaghị aja n'asọmpi kemgbe amiltere Premia Lig nke afọ a. Mbọ niile ha gbara lara ha n'iyi nke bụ na ha gbatakwuru akwụkwọ mmeemmee nke mere ka achụpụ Isaac Hayden ebe ọ na esi ọnwụ ịnye goolu na nkeji nke 43. Mgbe ahụ ka ịhe bidoziri tawara Newcastle nke bụ akpụ maka na ha dịzị mmadụ iri agba ya bụ bọolụ. N'otu aka ahụ ka e sị nyekwa onye otu ha ọzọ bụ Fabian Schar akwụkwọ nke ịdọ aka na ntị na nkeji 88 mgbe egwuregwu ahụ chọwara ịgwụ. Ricardo Perira nke Leicester City ji nkeji iri na isii gbaa aka ahịa ụtụtụ mgbe ọ kpara ọtụtụ mmadụ n'otu ahịrị were tinye ya bụ bọọlụ na mmpịọ New castle. Jamie Vardy tinyere goolu abụọ na nkeji 54 nakwa nkeji 64 ka a lọtachara ezumike. Paul Dummett nke Leicester zakwara aha ya na nkeji 57. Mana nwaafọ Igbo bụ Wilfred Ndidi ji goolu nke ịkpeazụ meere Newcastle mmezi na nkeji 90 ka asọmpi ahụ kụụrụ ọnụ.	https://www.bbc.com/igbo/egwuregwu-49872912
entertainment	Akụkọ Mike Ejeagha - Aghara m ihe egwu m gbaa ọsọ agha	"Mike Ejeagha bụ otiegwu Igbo ama ama n’ihi egwu akụkọ iho ya. Egwu e jiri mara ya nke wuru ewu n'afọ 70s na 80s gụnyere ""Ụwa mgbede ka mma"", ""Ọfọ ma onye ji ya"", ""Gwọgwọgwọ Ngwọ"", ""Nwaanyị mma aghara egwu jịta laa"" Na mkparịtaụka ya na BBC Igbo nwere, Ejeagha kọrọ akụkọ etu ya sị hapụ ọrụ ịkpụ isi, banye iti egwu. Gee ya ihe o kwuru n'uju na nkiri a: Ndị mere akụkọ a bụ Nnamdi Agbanelo na Chris Sanctus Okereke"	https://www.bbc.com/igbo/afirika-47158577
entertainment	Ihe Somadina kwuru maka Regina Daniels, ESN na Biafra	"Somadina Adinma gwara BBC Igbo na ọ bụ ndị mmadụ na-ebugharị okwu na o nwere ihe jịkọrọ Regina Daniels na-emekwa ihe nkiri na Nollywood. O kwuru nke a na mkparịtaụka ya na BBC Igbo nwere taa bụ ụbọchị March 7, 2021. Ndị nso nso Adinma jụrụ ya ma obi agbawara ya mgbe Regina Daniels lụrụ di, ọ zara si na ọ maghị maka ihe ha na-ekwu. O kwuru na  ọ bụ ihe nkiri ya na Regina mekọrọ bụ ihe butere ndị mmadụ ikwu na ha na-ayị ka enyi nwoke na enyi nwaanyị. O mechara kwuo ka ndị mmadụ kwụsị ijụ ya maka Regina makana ọ lụlọla di. Somadina kwuru na atụmaatụ Eastern Security Network abụghị ihe dị njọ makana o chere na ndị wepụtara ya , hibere ya maka iweta ezi nchekwa ala Igbo. Somadina kwurukwara na okwu Biafra dimma mana ọ ga-adị mma ka ekwekọrịta ụzọ dị onye Igbo ọbụla mma n'etu e si achọ ya ụ Biafra. N'okwu ya, ""akwụnyeghị m na nkewa Naịjirịa, mana a mara ihe ga-adị ndị be anyị mma, si mee ya."" Somadina kwuru na ọ ga-achọ ị na-akpa ajọ agwa n'ihe nkiri makana o teela o mewere agwa onye ọma emeka n'ihe nkiri. Adinma kwuru na e nye ya ohere ịbụ gọvanọ Anambra steeti bụ steeti ya, ọ ga-eji aka abụọ nara ya. O kwuru na ọ kwenyere n'omenaala ma kwenyekwa n'ọkpukperechi Christ makana n'okwu ya, akwụkwọ nsọ kwuru ka e nye Ceasar ihe dịrị Ceasar ma nye Chukwu nke ya."	https://www.bbc.com/igbo/afirika-56312391
business	World Disability Day: Nwaanyị kpuru isi na-eme achịcha	I hụtụla onye kpuru isi na-eme achịcha bekee ọfụma? Nke a bụ ihe BBC Igbo hụrụ mgbe anyị gara zute Amarachi Onyedilefu. Nwagbọghọ a gwara anyị na o kpuru isi kamgbe ọ dị na nwata mana agbanyeghị ọdachị a, ọ gaala mahadum ma na-emepụta achịcha bekee. Gere ihe ndị ọzọ ọmalicha ada Igbo a na-eme ga-akpalite mmụọ gị. Ndị mere ihe nkiri a: Uche Akolisa na Vining Ogu	https://www.bbc.com/igbo/afirika-50619964
sports	Nigeria VS Guinea: Lee ihe ụmụ Naijiria na-ekwu maka mmeri Super Eagles meriri	Nigeria meriri mba Guinea n'asompi Afcon ha sọrọ ụbọchị Wenezde. Lee ihe ụmụ Naijiria na-ekwu maka mmeri ahụ Super Eagles meriri dịka BBC Igbo gbara ha ajụjụ ọnụ:	https://www.bbc.com/igbo/48774559
entertainment	Kanye West ejirila anya mmiri zọpụ njem ịzọ oche onyeisiala Amerịka	"Kanye West bụ onye a ma ama n'iti egwu malitere ịchụnta vootu ya maka ntuliaka onyeisiala mba Amerịka nke afọ 2020 n'obodo Charleston dị na South Carolina. West dị afọ iri anọ na atọ (43) na-azọ ọkwa a na nke onwe ya n'aha pati ọ kpọrọ ""Birthday Party"". N'emume ahụ, oti egwu a mere mkpebi banyere iwu ma kwuo ọtụtụ okwu banyere ite ime nakwa onye mkpochapụ ire ohu bụ Harriet Tubman. Ite ime ga-abụ ihe iwu kwadoro Kanye West kwenyere na ite ime kwesịrị ịbụ ihe iwu kwadoro n'Amerịka, ma sị na e kwesịrị ịkwado nwaanyị mụrụ nwa ọhụrụ n'ụzọ ego - tụnye arọ na "" onye ọbụla nwere nwa ga-enwete otu nde dọla"". ""Otu ihe ga-enye anyị nwereonwe bụ naanị irube isi n'iwu ndị e nyere anyị maka alaeze e kwere na nkwa,"" O kwuru. ""Ite ime kwesịrị ịbụ ihe iwu kwadoro ị ma maka ihe ọ bụ? Iwu a esighi na Chineke, ya mere kedụ ihe mere ya iwu?"" O nwere mgbe ọ malitere ibe akwa dịka ọ na-ekwu maka ite ime, sị na ọ fọrọ obere ihe ka nne na nna ya tee ime ya: ""A karịghị inwe onye dịka Kanye West, maka na nna m enweghi ohere."" O kwukwara: ""Egbuchaala m nwa m nwaanyị...ọ bụrụgodi na nwunye m [Kim Kardashian] ga-agba m alụkwaghị m n'ihi okwu a, ọ bụ ya webatara North n'ime ụwa, mgbe m na-achọghị ya. Onweghi mgbe e kpochapụrụ ire ohu N'oge ọzọ, o nyere nkọwa uche ya banyere onye kpochapụrụ ire ohu n'agba afọ narị iri na itoolu bụ Harriet Tubman. ""Harriet Tubman ekpochapụghị ohu n'ezie, ihe o mere bụ ị sị ndị ohu ahụ gaa rụọrọ ndị ọcha ọzọ ọrụ,"" o kwuru. A mụrụ Tubman n'ohu mana o jisiri ike gbapụ site n'ugbo dị na Maryland n'afọ 1849, mgbe ọ dị afọ 27. Ya lọghachị na mpaghara Saụt ịzọpụta ndị ohu ọzọ n'ụlọ ohu a kpọrọ ""underground railroad"", tinye ndụ ya nihe izendụ iji nye ndị ọzọ nwereonwe. West bekwara akwa mgbe ọ na-ekwu maka nne ya nwụrụ n'afọ 2007 na nsogbu pụtara mgbe ọ na-awa ahụ. Kanye West onwere ohere ịpụ n'ikpe vooru nke steetị? West, bụ onye kwupụtara uche ya ịzọ ọkwa n'ụbọchị 4 ọnwa Julaị, enweteghi ohere itozuoke ịzọ ọkwa n'ọtụtụ steetị. O kweịrị inwete ọtụtụ nkwado ga-ezu ka aha pụta n'igbe vootu steetị ndị ọzọ. N'izuụka gara aga, o tozuru oke isonye na ntuliaka onyeisiala n'Oklahoma, bụ steetị mbụ o tozuruoke tupu ohere emechie. Iji tozuoke na nke South Carolina, o kwesịrị inwete nkwado site n'aka mmadụ ruru puku iri (10,000) n'elekere 18:00 BST n'ụbọchị Mọnde."	https://www.bbc.com/igbo/mba-uba-53475677
religion	Ihe i kwesịrị ịma maka Fr Anthony Amadi ga-anọchị Mbaka nwa mgbe nta ilekọta 'Adoration Ministry'	"Bishọp Callistus Onaga nke ụka Katọlik na Dayọsis Enugwu ahọpụtala ụkọchukwu Anthony Amadi ka ọ nọchie ụkọchukwu Ejike Mbaka nwa mgbenta dịka onye nlekọta ekpere 'Adoration Ministry'. Mana ndị ekpere 'Adoration' ajụla ịnabata Fada Amadi dịka onye nlekọta ha. N﻿ke a na-abịa n'agbanyeghi na ọ bụ Fada Mbaka ji aka ya họpụta Fada Amadi, dịka Bishọpụ nyere ya ohere iji aka ya kpọpụta Fada ọ ga-achọ ka ọ nọchie ya nwa mgbe nta. N﻿dị ekpere 'Adoration Ministry Enugu Nigeria' mekwara obere ngagharịiwe ọzọ n'ụbọchị ụka, 'Okụtoba 2, 2022, dịka a malitekwara ekpere ọzọ n'ebe ahụ. I﻿we ha bụ maka na Bishọp ụka Katọlik n'Enugwu dayọsis bụ Callistus Onaga, ewepụla ụkọchukwu Ejike Mbaka dịka onyeisi ụlọ ekpere Adoration nwa mgbe nta. N﻿dị nkwado Mbaka bucha akwụkwọ ndụ n'aka ma mere ngagharịiwe bata n'ogige ụlọ Fada Mbaka na-eti mkpu na-asị: ""we say no"", ""we no go gree"". Ọ﻿ gịnị ka ha sị na ha agaghị ekwe? C﻿heta na Bishọp Onaga mechiburu ụlọekpere 'Adoration Ministry' n'ihi ụfọdụ ihe Mbaka na-ekwu ma ọ na-ezi oziọma, nakwa etu o si eme ekpere ya. M﻿ana n'ụbọchị Fraịde ka akụkọ pụtara na ekpere 'Adoration' ga-amalitekwa ọzọ n'ụbọchị Sọnde, abalị abụọ nke Ọkụtoba 2022, mana Bishọp nyere iwu ihe a ga eme. N﻿'ụbọchị ụka ahụ, Mbaka gwara ndị nkwado ya na Bishọp etinyela ụkọchukwu aha ya bụ Fada Anthony Amadi, onye ga-anọchi anya ya dịka onyeisi 'Adoration' ruo mgbe Mbaka mechara ihe enyere ya mee. Iwu ndị ọzọ nke Bishop tinyere gbasara ekpere 'adoration' gụnyere: Ọ﻿ bụ iwu ndị a ka ndị nkwado Fada Mbaka na-etiri mkpu na-asị ""we say no"", ""we no go gree"". N﻿ke a abụghị nke mbụ ndị nkwado Fada Mbaka na-eme ngagharịiwe gbasara nna ha ukwu. N﻿'ọnwa Jun 2022, oge Bishọp Callistus Onaga nyere iwu ka akwụsị ekpere maọbụ emume ọbụla n'ụlọekpere 'Adoration', ndị nkwado Mbaka mekwara ngagharị iwe na-akatọ Bishop Onaga. H﻿a kwuru ọtụtụ okwu ọjọọ megide Bishop, ụfọdụ kwuru na ""ọ bụghị Bishopụ anyị"". ﻿Otu onye n'me ndị ahụ mere ngagharị iwe kwuru sị: ""Onaga, hapụrụ anyị nna anyị Mbaka. Ana m akpọ ya Onaga, Onaga bụ aha ya, aha ya abụghị Bishọpụ."" Ọ﻿zọkwa, n'ọnwa Mee 2021, ndị nkwado Mbaka meere ngagharịiwe banye n'ime ogbe dị icheiche n'Enugwu dịka ha sị na ha na-achọ Mbaka achọ. N﻿'oge ahụ, asịrị fegharịrị na ndị ntọ tọọrọ Mbaka, ebe ụfọdụ kwuru na ọ bụ Bishọpụ nyere iwu ka e jichie Mbaka. N﻿dị nkwado ya nukọọrọ n'igwe gawa n'ụlọ Bishọp nakwa n'ogige ụlọụka 'Holy Ghost Cathedral' Enugu. H﻿a mebiri ọtụtụ ihe ma n'ụlọ Bishọp ma n'ụlọụka ahụ. M﻿baka mechara pụta gwa ha okwu ma kwuo na ọ bụ Bishọpụ nyere ya iwu ka ọ hapụ ịpụta n'ọha ruo nwa mgbe nta."	https://www.bbc.com/igbo/articles/cxegezddx0ko
business	Oguta Lake: Ejirila m ife mmiri Ogbuide na Urashi zụọ ụmụ m na mahadum - Ezenwaanyị	Ezenwaanyị Stella Anozie kọwaara BBC Igbo etu mmiri Ogbuide na Urashi mejupụtara mmiri Oguta si gọzie ya ọfụma mere ka ọ nwee ike ịzụpụta ụmụ ya na mahadum. O kwukwara etu o sirila fee ya bụ mmiri site n'afọ 1978 ruo ugbua. Ọ kọwakwara na mmiri a na-asọ ndị ọjọọ. Ndị mere akụkọ a: Chris Sanctus Okereke, Chimamaka Ihenacho Akụkọ ga-amasị gị	https://www.bbc.com/igbo/afirika-46428644
health	Palm wine: Mmanya ngwọ na-eme ka mmiri ara nwaanyị na-agba nke ọma	Na mkparịtaụka ya na BBC Igbo nwere, diochi Ikechi Osondu kwuru na ọ malitere ịkụ ngwọ n'afọ 1982 mgbe nna ya na-akụ ngwọ ahụ nwụrụ. Ọ gara n'ihu kọwaa uru mmanya ngwọ bara karịsịa n'ala Igbo nke gụnyere Igba nkwụ, mmiri ara nwaanyị ịgba nke ọma, na ịgwọ ọrịa ohie afọ nke ụmụnwaanyị. Kirie ihe o kwuru n'uju: Ndị mere ihe nkiri a bụ Ikechukwu Kalu na Chris Sanctus Okereke	https://www.bbc.com/igbo/afirika-46489179
entertainment	Ada Jesus death: Nwada a alaala mmụọ	"Akụkọ na-apụta ugbua bụ na Mercy Mmesoma Obi a ma dịka Ada Jesus anwụọla dịka ọ gbachara afọ 23. Ada Jesus nwụrụ ụbọchị Wenezde n'ụlọọgwụ dị n'Abuja ebe e bugara ya maka ịgwọ ya ọrịa metụtara akịrị, abalị ole na ole o jiri mechaa ncheta ọmụmụ ya. Otu onye ya na-ezinaụlọ ya dị na mma  bụ Harrison Gwamishu gwara BBC Igbo n'ekwentị na akụkọ ahụ bụ eziokwu. ""Ọ nwụrụ n'ụtụtụ taa. Anyị na-agba mbọ etu anyị ga-esi ebuga ya n'ụlọ ozu."" N' ehihie Tuzde foro ụbọchị ọnwụ ya, BBC na di Ada Jesus bụ Kingsley Nnadi nwere mkparịtaụka ebe o kwupụtara ezi olile anya o nwere na Ada Jesus ga-agbake n'ọrịa. Mana chi foro, fote ihe ọzọ. Nne Ada Jesus bụ ọkpaọchị ama ama agwaala Chukwuemeka Ohanaemere e ji Odumeje mara ka o weta akara ọba ego ya ka ọ kwụghachị ya ego otu nde o nyere nwa ya nwaanyị. O kwuru na ihe kacha mkpa bụ mgbaghara ya bụ Odumeje gbaghara nwa ya nwaanyị na ọbụghị ego o nyere ya. Ọ rịọrọ ndị niile nwa ya nwanyị kparịrị mgbaghara ma kele ndị niile gbatara Ada Jesus enyemaka ugbua ọ nọ n'akwa ọrịa. O kwuru okwu niile a n'ihe nkiri na-efegharị n'intaneti ebe ya na onye amụma akpọrọ Kingsley ọkụ mmụọnsọ nọ na-akparịtaụka. Ụnyahụ bụ April 17,2021 ka ihe nkiri ebe Odumeje nọ n'ụlọụka ya kwuo na ọ gbagharala Ada Jesus na-efegharị n'intaneti. N'ihe nkiri ahụ , Odumeje nyekwara nna Ada Jesus naira otu nde naira. Nne Ada Jesus kwukwara na ọ bụ eze obodo Odumeje rịọrọ ya ka ọ gbaghara Ada Jesus. Onye na-eme ihe nkiri ama ama aha ya bụ Rita Edochie ekwuola na ọ gbagharala Ada Jesus bụ ọkpaọchị ama ama maka okwu ọjọọ o kwuru megide ya. O kwuru si na obi dị ya ụtọ na ụwa amarala na Ada Jesus tụgidere ya asị. O kwuru na ahụ na-arịa Ada Jesus gosiri na aka ya bụ Edochie dị ọcha. N'okwu ya, ""chineke abọrọla m ọbọ n'isi Ada Jesus. Ya gaa rịọ chineke mgbaghara nakwa ọgwụgwọ"". O kwuru na ọ gbagharala Ada maka ọtụtụ arịrịọ sị n'aka ndị nso nso ya si ebe niile ụwa sọtụrụ akpọ ya. Ada Jesus Comedy,Chi Marine Temple,Odumeje,Rita Edochie: Ihe ikwesiri ịma maka okwu dapụtara etiti ha Chi Marine Temple bụ onye dibia ekwuola na ọ gbagharala Mmesoma Mercy Obi, onye e ji Ada Jesus Comedy mara, maka mkparị ọ kparịrị ya. Chi Marine Temple mere ihe onyonyo ebe o sekpuru ala na-arịọ Odumeje ka ọ gbaghara Ada Jesus dịka ya na onwe ya si mee. O kwuru sị na ebe ọ nwereike ịgbagharanwu Ada Jesus n'agbanyeghi ụdịrị mkparị ọ kparịrị ya (nke ọ sị karịrị nke ọ kparịrị ndị ọzọ), na Odumeje bụ onye ụka kwesịrị imenwu ka o si mee. Chi Marine mechara nye Ada Jesus ego iji tinye na nke o ji azọ ndụ ya n'ụlọọgwụ. Nke a na-abịa dịka ụfọdụ ndị mmadụ na-ekwu na Ada Jesus nọ n'ute ọrịa ugbua n'ihi mkparị ọ kparịrị ndị gụnyere Chi Marine Temple, Rita Edochie bụ ome ejije Nollywood nakwa Onye Amuma Chukwuemeka Ohanaemere e ji Odumeje mara. Dịka nke a na-eme, ihe onyonyo malitere ifegharị ebe Edochie bụ ome ejije na Odumeje kwuru na ha agaghị agbaghara Ada Jesus maka ihe ndị o kwuru maka ha. Odumeje bụ onye nna Ada Jesus kpọtara nwa ya ka ọ mara ma ọ ga-anata mgbaghara nakwa ọgwụgwọ n'aka ya, kwuru na o nweghi ike ịgbaghara ya n'ihi na ọ gbagharaburu ya na nke mbụ mana ọ gara n'ihu ka na-akpọ ya aha ọjọ, na-akatọ ya. O kwuru na Ada Jesus mere ka ndị mmadụ na-akparị ya na Facebook, ma na-akpọ ya na ọ bụ onye amụma ụgha. Edochie kwuru n'ihe onyonyo ahụ na Ada Jesus kparịrị ezinaụlọ ya, ma kwuo na ọ bụrụ na o nweela mgbe o kwuru na Odumeje na-akpọta ndị ọ na-eji eme ọrụ ebube ụgha, na aka ya agaghị eru ihe ọbụla ọ chọrọ n'ụwa. N'otu aka ahụ, o kwuru na ọ bụrụ na ọ bụghị ihe o kwuru, na Ada Jesus agaghị esi n'ute ọrịa ya bilie. Edochie kwuru na n'agbanyeghi ihe niile o meere Ada Jesus, na ọ gara n'ihu katọọ aha ya, na ọ bụ ya mere na ọ gaghị esi n'ute ọrịa ahụ bilie ruo mgbe o mere ihe ndị ọ sị ya mee. Mana BBC Igbo kpọkuru Rita Edochie bụkwa ọnụ na-ekwuru Odumeje, mana ọ gwara anyị na ọ ga-aza anyị oku mgbe e mechara."	https://www.bbc.com/igbo/afirika-56683069
politics	Abaribe: 'Aga m akwado Biafra ma e mee Referendum'	"Onyeisi pati  nke nta n'ụlọomeiwu bụ Sịnetọ Enyinnaya Abaribe ekwuola na a sị ya binye aka maka nwereonwe Biafra, na ọ ga-akwado Biafra. Abaribe onye kwuru nke a mgbe ọ na-aza ajụjụọnụ ụlọọrụ Irokopost TV gbara ya nsonso a sị na a na-adọghachị ndị Igbo azụ. Abaribe kwuru na onweghị ihe na-enye ọṅụ maka ụbọchị ncheta onyekwuoucheya nke afọ 2020 maka na ụfọdụ jizi ya bụ atụmaatụ eme ihe sọrọ ha. Abaribe kwuru na ya na ndịisi Ohaneze, ndị gọvanọ mere ọgbakọ gbasara okwu a. O kwuru na e kwesiri iji otu olu wee gbo ya bụ nsogbu dịka ndị Yoruba si mee site n'iwepụta atụmatụ nchekwa a kpọrọ Amotekun ga-echekwa ala ha. O kwuru na ha nụrụ n'oge ""Lockdown"" na ndị bi ugwu a kpọrọ Almajiri na-enubata n'ala Igbo. ""E nwere otu abụọ si n'Ugwu abata ala Igbo nke gunyere ndị na-enweghị ihe ha nwere ma na-achọ ịbata gbaa mbọ , ndị na-abịabu ịbịa rụọ ọrụ ugbọ, mana nke na-enye nsogbu bụ ndị na-abata ịbia gbaa ọgbatumtum, che nche makana ha si obodo ọzọ bata Naịjirịa. Ha anaghị asụ asụsụ Naịjirịa ma ncha. ""Ndị gọvanọ kwesiri inye ndị uweojii iwu ka ha kwụsị ndị a na-anbata mana etu esi hiwe ndị uweojii ugbua bụ ụdị ga-abụ na ị gaghị agwali ha ihe ha ga-eme maọbụrụ na ha anataghị ikike n'aka onyeisi ha nọ n'Abuja."" Ọ bụrụ na ndị gọvanọ ejighị aka ha wepụta ma nata ikike gbasara nchekwa ala Igbo n'aka gọọmenị etiti, e nwereike ịmachị nke ọbụla ehibere dịka e mere otu Indigenous People of Biafra (Ipob). Ihe mere eji ahụta ihe ọbụla ndị Igbo mere ka ọpụrụiche N'okwu Abaribe, ""Agha Biafra ebibeghị n'obi ụfọdụ nke mere na ihe ọma ọbụla a na-emere ha dịka saraka."" Ihe na-ewe ndị Igbo agbụrụ ọhụrụ a bụ na ọ na-agbagwoju ha anya ka e si nwee agbụrụ dị iche iche ma na-enyekarị otu n'ime ha oke karịa ndị ọzọ. Ihe onye Igbo chọrọ bụ ka e me Chike ka e mere Chinwe, ka onye ọbụla sizie n'ọnatarachi ha wee bawanyezie ụba. O kwuru na ọ ga-amasị ya ịchị Naịjirịa, mana ""anọ m na People's Democratic Party. Ekwesiri m ịkwado onye Igbo ọbụla si na Pati ahụ ga-achịkọta ndị Igbo ga-atụkwasi ya obi itụnyere ya inweta akwụkwọ ikike ịzọ ọkwa ahụ"" Ọ sị na o kwenyere na ndị Igbo chọrọ Biafra, ndị nke chọrọ ""Restructuring"" nakwa ndị chọrọ ka onye Igbo chịa Naịjịrịa n'afọ 2023. Abaribe kwuru na akwụkwọ iwu Naịjirịa nke a haziri n'afọ 1999 enyeghị ikike maka inweta ""ntụzịaka nwereonwe"" nke mere na ndị mmadụ na-ekwu ka a tufuo akwụkwọ iwu ahụ, mee ọzọ. ""A ga-enweriri ihe na-enweghịzi ka a ga-esi mee ya , ga-eme ka Naịjirịa kweta ka onye ọbụla gawara onwe ya."" Abaribe kwuru na dịka ụmụ Igbo na-achọ nwereonwe, ọ ga-adị mma ka ha were ọnatarachi ha wee wulite ala Igbo ọfụma. O kwuru na o cheghị na steeti kwesiri ị na-agbaga Abuja kere ego, kama ha ewere ọnatarachi ha mepụta ego ha chọrọ iji wulite ala ha. ""A sị mụ binyeaka maka nwereonwe ndị Igbo, aga m ebinye aka makana a na-adọchị anyị azụ."" Abaribe gosiri nwute na ndị Igbo enwetechaghị ọnọdụ na-eme ka azụmaahịa ha gaa siriri werere n'ala Igbo nke mere na ha na-etinyekarị ego n'iro karịa n'ala Igbo. Kedụ mgbe ikpeazụ ịnụrụ olu Nnamdi Kanu? Abaribe kwuru na ya na Nnamdi Kanu kpara nkata ikpeazu ụbọchị fotere chi tupu awakpo bee nna ya n'Afaraukwu, n'isi obodo Abia steeti. O kwuru na ọ nabatara Kanu na bee ya, ma gwa ya maka ihe bụ ụjọ ha nakwa ya jiri nwayọọ na-achọ ihe ọ na-achọ. ""Nke a mere na etu e si wakpoo bee Kanu gbagwojuru m anya, makana anyị ahụghị ihe gosiri na udi ihe ahụ ga-emeli. ""Ọ bụ ya kpatara na mgbe ndị DSS nwuchiri m ma na-ajụ m ebe Nnamdi Kanu nọ, m gwara ha na ọ bụ ha ka m ga na-ajụ maka ebe nwa amadi ahụ nọ."""	https://www.bbc.com/igbo/afirika-53042307
religion	Mbaka Prophecy: Ekpere m ekpere, buo ọnụ ọtụtụ ụbọchị ruo mgbe amụma Hope Uzodinma mezuru	Ụkọchukwu na-elekọta 'Adọration Ministry' Enugwu bụ Fada Ejike Mbaka ekwuola na ya nọ n'ụlọ ekpere ya na-erighi nri ọbụla ganye na Ụlọikpe Ukwu ekwuo na Hope Uzodimma emeriela dịka gọvanọ Imo Steeti. Fada Mbaka onye guzobere ụka ịtụ mmamma maka mmezu amụma o buru ụbọchị 31 nke ọnwa Decemba 2019 kwuru na obi dị ya mma na Hope bụ onye ga-azọpụta ndị Imo steeti. Ọ gwara ndị Imo ka ha nye Hope afọ abụọ nke ọ ga ejị dozigharịa obodo ahụ. Mbaka dọrọ ndị mmadụ aka na ntị ka ha sepụ aka ka ha si akọ ya ọnụ na Soshal midia n'ihi na amụma ya na ebụ bụ ọ natara chi ọbụghị nke a kpara akpa.	https://www.bbc.com/igbo/afirika-51178111
entertainment	Igbo Reincarnation: Etu m si chọpụta na abụ m nwoke lọrọ nwaanyị - Chukwuemego Ogbodo	Igbo kwenyere na a na-alọ ụwa agbanyeghị na ọnweghị ihe sayensi ji ya kpọrọ. Chukwuemego Ogbodo na ndị be ha kwenyere na ọ lọrọ ụwa dịka enyi nwaanyị nna ya bụ nke nne ya ji aka ya kpọtara nna ya mgbe ọ dị na-agbọghọ. Mana Kingsley Ekwuazi, bụ dọkịnta na ahụ maka ịmụ nwa na ahụike ụmụ nwaanyị na UNTH Enugu sị na ọnweghị ihe dịka ịlọ ụwa. Mana Dọkịnta ahụike ọzọ bụkwa onye ọdịnala, Mcginger Ibeneme, sị na ịlọ ụwa karịrị sayiensi nghọta. Kirie akụkọ a ka ị ghọta ihe dị iche na egbe na egbe. Ndị mere akụkọ a: Chris Sanctus Chukwudi Okereke na Vining Ogu Akụkọ ga-amasị gị :	https://www.bbc.com/igbo/afirika-56343041
politics	Ihe ọchịchị m mepụtarala n'ime ụbọchị 100 gara aga - Gọvanọ Soludo	"O meela ụbọchị otu narị kamgbe Chukwuma Soludo na Onyeka Ibezim malitere ọrụ dịka Gọvanọ na Osote gọvanọ n'Anambra Steeti. Ọ bụ n'ụbọchị iri na asaa nke ọnwa Maachị afọ 2022, ka e duru Soludo na Ibezim n'iyi ọrụ. ""Anyị rụrụ ihe karịrị awa asatọ n'ụbọchị ahụ e duru anyị n'iyi ọrụ, nke gosiri na anyị dị njikere maka ọrụ a,"" Soludo kwuru. O kwuru nke a taa bụ Satọde, Jun 25, dịka ọ na-akọwara ndị Anambra ihe ọchịchị ya meputarala, nakwa ihe ndị cheere ha aka mgba. N'okwu Soludo kwuru iji cheta ụbọchị otu narị ọ rụrụla ọrụ dịka gọvanọ, o kwuru na ihe abụọ bụụrụ ya nnukwu ọgbatauhie bụ: Soludo kwuru na akpa Anambra steeti tọgbọ chakoo oge ọ batara, dịka o si sụọ ya na bekee, ọ kpọrọ ya ""red treasury"". O kwukwara na ụgwọ 'gratuity' gọọmentị Anambra ji ndị lara ezumike nka tupu ọ bata n'ọkwa ruru nde naịra iri abụọ, n'ihi na akwụbeghị ha ụgwọ kamgbe afọ 2018. N'aka nke ọzọ, ọnọdụ enweghị nchekwa gbagoro nnọọ elu dịka Soludo malitechara ọchịchị. Ndị omekome awakpola ụlọ gọọmentị dị icheiche, tinyere isi ụlọọrụ okpuru ọchịchị Aguata, nke bụ mpaghara Soludo si pụta. Ndị ekperima tọọrọ ma gbuo Okechukwu Okoye, bụ onye na-anọchite mpaghara Aguata 2, n'ụlọ omeiwu Anambra steei. Aguata 2 bụ kpọmkwem ebe Isuochi, bụ obodo Soludo, dị. Ụfọdụ ndị mmadụ na-ekwu na ọnọdụ nchekwa ọjọọ ekwebeghị Soludo ṅụrụ mmiri tọgbọ iko kamgbe ọ malitere ọchịchị. Mana ụfọdụ ndị ọzọ na-ekwu na afọ ejughị ha n'ihe ya bụ gọvanọ rụrụla, n'ihi na ha tụrụ anya karịa etu. Otu ihe gbara ọkpụrụkpụ ndị mmadụ na-ekwu maka ya bụ na unyi ejupụtala akụkụ dị icheiche n'obodo ndị mepere emepe n'Anambra. Lee ụfọdụ ihe ha na-ekwu na sosha media:"	https://www.bbc.com/igbo/articles/c9rgdel92wpo
sports	Ivory Coast vs Algeria: Algeria na Nigeria ga-agba egwu onye ike ga-agwụ	"Ka ọ dị ugbua, Ọljiria na Naịjirịa ga-alụ ọgụ isi ekwe ọnwụ mgbe otu abụọ a ga-ezute n'ọkara-ikpeazụ nke Africa Cup of Nations (AFCON). Ọljiria ji goolu anọ ha nyere na penariti ji merie Aịvọrị kost nyere naanị atọ n'ime ise ise ha gbara. N'ime nkeji iri itoolu e ji gbaa bọọlụ, otu abụọ a gbara bọọlụ ka ndị ji ibe ha ụgwọ akwụcha akwụcha. Nke mere ka Sofiane Feghouli nke Ọljiria buru ụzọ nye goolu na nkeji 20. Baghdad Bounedjah mechara goolu ọzọ na nkeji 48 mana a gụfuru ya agufu. N'ọkara nke abụọ, Jonathan Kodjia gbaara Aịvọrị kost aka ahịa na nkeji 62. Na ha nyere goolu abụọ a egboghi ọgụ a, makana ha mechara gbaa nkeji iri atọ ọzọ nke Bekee kpọrọ ""extra time"", iji zọọ isi onwe ha. Ka isi apụtaghị, ọ banyere na ""gbaa ka anyị laa"", bụ penariti, ebe mba abụọ a zọrọ isi onwe ha. AỊVỌRỊ KOST      ỌLJIRIA Franck Kessie - nyere                                 Ramy Bensebaini - nyere Maxwel Cornet - nyere                              Islam Slimani - nyere Wilfried Bony - riri                                     Andy Delort - nyere Max-Alain Gradel - nyere                         Adam Ounas - nyere Geoffroy Serey Die - riri                          Mohamed Youcef Belaili - riri"	https://www.bbc.com/igbo/egwuregwu-48957619
sports	Fifa Best Player 2019: Messi bụ ọkacha agba bọọlụ n'ụwa	Lionel Messi e turula ugo dịka ọkacha agba bọọlụ na mba ụwa. Nke a mere n'uhuruchi ụbọchị Mọnde n'emume 'Fifa Football Awards' e mere n'obodo Milan nke mba Itali. O meriri Cristiano Ronaldo nakwa Virgil van Dijk iji nweta nturuugo a. Ndị ọkacha agba (Ụmụ nwoke) Ndị ritere nzere ndị kacha agba bọọlụ n'ụwa gụnyere: Ndị ọkacha agba (Ụmụ nwanyị)	https://www.bbc.com/igbo/afirika-49804087
health	Coronavirus Tips: Ọ bụghị eziokwu na ndịọrụ gọọmentị na-ebufe ndị mmadụ coronavirus	Gọọmentị Legọs kwuru na ha ga-amalite ịga n'ụlọ n'ụlọ inyocha ndị a na-eche na ha nwere ike ibu ọrịa coronavirus. Mana akụkọ malitere iwu na soshal midia bụ na ọ bụ ndịọrụ gọọmentị na-ekesa ndị mmadụ ya bụ nje. Nke a bụ okpotokpo asị. Ọzọ, ọbụghị mmadụ niile ka a na-enyocha maka ọrịa, ka ọ bụ ndị e chere na ha na ndị nwere covid-19 mekọtara ahụ, maọbụ ndị bi n'ogbe ebe ndị nwere ya bụ ọrịa buru ibu. Biko gbaara akụkọ ụgha ọsọ.	https://www.bbc.com/igbo/media-52326017
