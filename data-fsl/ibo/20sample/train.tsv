business	Teacher's Day 2020: Nwoke na-azụ ụmụaka 1000 n'akwụkwọ n'efu n'Aba	Nwa Aba aha ya bụ Akachi Nwoke egosila na Aba na-eme ọgọ site n'ịzụ ụmụakwụkwọ ruru otu puku n'efu. O kwuru na ihe kpalitere mmụọ ya ime ya bụ ihe bụ na ọ chọrọ ibelata agwa ọjọ dị n'etiti ndị ntoroọbịa. O kwukwara na ọtụtụ ụmụakwụkwọ ọ na-azụ bụ nwa enwe nne na nwa enwe nna. Ndị mere akụkọ a bụ Chiemela Peter Mgbeahuru na Ikechukwu Kalu	https://www.bbc.com/igbo/afirika-50298984
health	Heat in Nigeria: Etu ị ga-esi gbanahụ ọrịa ndị a okpomọkụ na-ebute	Oke okpomọkụ nwereike ibutere gị ọtụtụ ọrịa, ya ka o ji dị mma ka ịmata ọrịa ndị a ma chekwa onwe gị nkeọma. Kamgbe izuụka a ka ụmụ Naịjirịa na-eti mkpu na okpomọku na-eme ha ịwa mana lee ọrịa dị iche iche ya bụ ọnọdụ nwereike ibunye gị. Ọrịa okpomọkụ na-ebute gụnyere ndị a dọkịnta Chidi Akaghara kpọpụtara	https://www.bbc.com/igbo/afirika-51612600
religion	Nigerian churches: Gịnị kpatara ndị Igbo ji agakarị ụlọụka ndị a?	"Ọ bụ maka na ọ bụ ndị Igbo hibere ụka ndị a ka e nwere ihe ọzọ kpatara ha ji agakarị ha? Tupu ndị ọcha eweta ụka n'ala Igbo, ọtụtụ ndị mmadụ na-efe arụsị maọbụ ikpere 'Chi' ọmenaala nke ụfọdụ na-akpọ ""ịgọ mmụọ"". Mgbe gboo, oge ụka ka batachara ala Igbo, ndị ụka na-agbakọta n'otu ebe, ebe ha na-anọ aka ụka, pụtara na onye ọbụla na-ama ibe ya, mana ugbua, ọ rara ahụ ịhụ ụdịrị ụka ebe ndị mmadụ ga-ama onye bụ onye, maka na ụlọụka bidoro na-amụbanye nakwa na-ekesa onwe ha gburugburu. Ọtụtụ ndị Igbo ugbua bidoro mepee ụlọụka nke ha, ma nwee igwemmadụ na-abịa aka ụka ebe ahụ, mana ihe a na-ekwu maka ya ugbua bụ ihe ụlọụka ndị Igbo na-aka aga na Naịjirịa. Ọ bụghị ihe e zoro ezo na ndị Igbo anaghị eji ofufe egwu egwu, nke a malitere n'oge ha na-ekpere 'Chi' omenaala, nke bụ na ọtụtụ ndị mmadụ nwere 'Ikenga' nke ha n'ime ezinaụlọ ha. Ịga ụka mere ka ha na-achọkwa ihu Chineke etu ha si mara. 1. The Lord's Chosen Charismatic Renewal Ministry: Lazarus Muoka bụ onye hibere ụlọụka a n'ọnwa Disemba 2002. Ọtụtụ mmadụ ọkachasị ndị Igbo, na-aga ya, ma na-eme ihe ndị dị na ya (dịka ị bata Legọs n'igwe ma o nwee emume). Ihe e ji mara ha bụ akwa na-enwuke enwuke, nke ha ji 'egbochi ihe ọjọọ'. Ụfọdụ nwere ike ịkpọ ha ụka ọgbara ọhụrụ. Ha na-akpọ onwe ha 'Chosen army' maọbụ 'Chosen mopol' nke pụara ndị agha a họpụtara ahọpụta n'Igbo. 2. Christian Pentecostal Mission, CPM: Obiora Ezekiel bụ onye hibere ụlọụka a n'afọ 1978. Nke a bụkwa ụlọụka ọzọ ndị Igbo na-agata ọnụ ha. E ji 'Demon Bulldozer' maọbụ 'the Lord's General' mara ya. 3. Catholic: E hibere ụlọụka katọlik nke mbụ na Naịjirịa bido n'oge 1840 gbadatawa, na Kaduna, Legọs nakwa Ọnịcha. Ị jụọ ndị mmadụ, ọtụtụ ga-agwa gị na ọ bụ ndị Igbo kacha ekpe Katọlik na Naịjirịa. E ji ""ndị ụka fada"" nakwa ikpe 'rosary' maọbụ 'chaplet' nakwa iyi 'scapụla' mara ha. Popu bụ onye na-achịkọta ha na gburugburu ụwa niile, ndị ụkọchukwu ha anaghị alụ nwaanyị. Ị ma na ụlọakwụkwọ katọlik ebe a na-azụ ndị ga-echi fada (seminary) kacha n'ụwa niile dị n'Enugwu? A na-akpọ ya 'Bigard Memorial'. 4. Anglican: E hibere ụlọụka Anglikan nke ọtụtụ na-akpọ 'CMS' na Badagry dị na Naịjirịa n'afọ 1842. Ọtụtụ ndị mmadụ ọkachasị ndị Igbo na-aga ụlọụka a. Ọtụtụ n'ime ha emechaala bụrụ ụkọchụkwu, ma ka na-abụ ya ruo echi. Otu ebe o si dịrị iche na nke ụka katọlik bụ na ndị ụkọchukwu ha na-alụ nwaanyị ma mụọ ụmụ ma ha chọọ. 5. The Redeemed Evangelical Mission (TREM): E hibere ụlọụka a n'ụbọchị anọ nke ọnwa Jenụwarị, 1981. Onye nwe ya bụ Mike Okonkwo. Ọ gara ọtụtụ ụlọakwụkwọ na-akuzi maka ofufe, ma na Naịjirịa na mba ofesi. Ọtụtụ ndị Igbo na-agakwa ụka a. 6. Watchman Catholic Charismatic Renewal Movement Aloysius Chukwuemeka Ohanebo hibere ụlọụka a n'afọ 2000. E ji izisa ozi maka ""ọgwụgwụ oge"" mara ya. 7. Ụlọụka ndị ọzọ Ụlọụka ndị ọzọ ndị Igbo na-agakarị bụ Assemblies of God, Grace of God Mission, Living Christ Mission, Presbyterian, Methodist, nakwa ndị nke a na-akpọ nke ""ọgbara ọhụrụ"" dịka Redeemed Christian Church of God, Living Faith Church nke e ji 'Winners Chapel mara, wdgz. BBC Igbo jụrụ ndị na-agụ ya ihe kpatara ndị Igbo ji aga ụlọụka ndị a, lee ihe ha kwuru ebe a:"	https://www.bbc.com/igbo/afirika-44963077
sports	Etu ndị Super Falcons nke Naịjirịa si eke ekike oge ha anaghị agba bọọlụ	Asọmpi iko mba ụwa ụmụnwaanyị nke Afrịka na-aga n'ihu ugbua, ebe ndị Super Falcons nke Naịjirịa na-agba mbọ ibute iko a. Asọmpi nke mbụ ha ga-abụ n'ụbọchị Mọnde oge ha na ụmụnwaanyị Saụt Afrịka ga-ezute. Mana dịka ha na-akwado asọmpi ahụ, ka anyị buru ụzọ gosi gị ụmụasa ndị ga agbara Naịjirị bọọlụ n’asọmpi a. Asisat Oshoala Oshoala eritela ọtụtụ nturuugo n'egwuregwu bọọlụ n'ụwa. Ọ gbaarala ọtụtụ otu egwuregwu a ma ama. Mana ekike ya mgbe ọ naghị agba bọọlụ na-achabakwa ọtụtụ n'anya Onome Ebi Onome bụ ọgba bọọlụ riterela ọtụtụ nturuugo kamgbe ọ gbawara otu Falcons. A mụrụ Onome n’ụbọchị asatọ nke ọnwa Mee afọ 1983. N’afọ 2019, ọ bụ nwafọ Afrịka mbụ gbarala asọmpi Iko Mbaụwa ugboro ise. Ekike ya na-apụkarị ọkụ n’ịntaneti. Ụdịrị isi na-amasị ya bụ ịkpụtu isi ya tee ya uhie ka ọ na-acha anwụanwụ. Chiamaka Nnadozie Ọ bụ mma nwata ka ị ga-elwe anya ka ọ bụ ọchị ya? Chiamaka Nnadozie nwere ha dum. A mụrụ ya n’ụbọchị asatọ nke ọnwa Disemba, afọ 2000. Otu egwuregwu ya na mba France bụ Paris FC. Glory Ogbonna Glory bụ nwafọ Igbo a mụrụ n’ụbọchị iri abụọ na ise nke ọnwa Disemba afọ 1998. Ọ na-agbara otu egwuregwu Santa Teresa FC dị na Spain. Ọ na-ejikekarị ka ụmụnwoke mana mgbe ọbụla o jikere, njike ya na-apụ iche. Osinachi Ohale Osinachi bụ nwa ada topuru etopu, maa mma. A mụrụ ya n’ụbọchị iri abụọ na otu nke ọnwa Disemba, 1991. Otu egwuregwu ya bụ Depotivo Alaves nke mba Spain. Dịka anyị sikwa hụ, ejiji ya na-abụkarị ejiji yitewere nke ụmụnwoke. Ashleigh Plumptre Nwaanyị ọcha a mụrụ na Leicester, England kpebiri n’onwe ya na ọ chọrọ ịgbara Naịjirịa bọọlụ. A mụrụ ya n’ụbọchị asatọ nke ọnwa Mee afọ 1998Ọ na mba Briten mana nna ya bụ onye Naịjirịa si na Legọs steeti. Ọ malitere ịgbara Naịjirịa bọọlụ n’ọnwa Febụwarị afọ 2022. Otu egwuregwu ya bụ Leicester dị na mba UK. Ngwa jiri anya hụ ka njike ya si adị mgbe ọ na-anaghị agba bọọlụ. Nicole Payne na nwanne ya Toni Payne Ụmụnne abụọ a na-agbara otu ‘super falcon’ n’azụ na n’etiti. A mụrụ Nicole n’ụbọchị iri na asatọ nke ọnwa Jenụwarị afọ 2001, mụọ nwanne ya Toni n’ụbọchị iri abụọ na abụọ nke ọnwa Eprelụ afọ 1995, na mba Amerịka. Ị hụ ha abụọ jikere, ị ga-eche na ha bụ ndị na-eyiputere ndị mmadụ akwa. Ị gaghị ama na ụmụ asa a ji ịgba bọọlụ mere akaraka. Michelle Alozie Michelle bụkwa nwada ọzọ njike ya na-apụ ọkụ na soshal midia. Ọ bụ nwata na-anaghị atụ ụjọ igosipụta akụkụ ahụ ya na soshal midia n’ejiji ọ na-eyi. Ngwa gbaara anya gị ekeresimesi. Francisca Ordega Kedụ ihe anyị agaghị ekwu maka Francisca? Nwaanyị ma agba bọọlụ, maa mma, ejiji ya bụrụzie elelebe eje ọrụ. Ngwa gbaara anya gị ekeresimesi. Rasheedat Ajibade Ajibade bụ ọmarịcha nwa ọtụtụ ụmụ Naịjirịa ma ọfụma. A mụrụ ya n’ụbọchị ise nke ọnwa Ọgọstụ afọ 1996. Otu egwuregwu ya bụ Minsk FC dị na Belarus. Ọ na-achaba gị n’anya? Mee ngwangwa maka na dịka Rasheedat si kwuo n’ọba soshal midia ya, ọ naghịkwa eche onye ọbụla. Ngozi Okobi-Okeghene A mụrụ Nogzi n’ụbọchị iri na anọ nke ọnwa Disemba afọ 1993. Ọ na-agbara otu egwuregwu Eskilstuna United nke mba Sweden. Rita Chikwelu O teela Rita gbawarala ụmụnwaanyị Naịjirịa bọọlụ. A mụrụ ya n’ụbọchị isii nke ọnwa Maachị afọ 1998. Otu egwuregwu ya bụ Madrid CFF di na Spain Ọ bụ nwaanyị ejiji ya na-eyitekwa nke nwoke, nke mere ụfọdụ ji ekwu na o nwere 'swag'. Halimatu Ayinde Ayinde gbabuuru otu 'Delta Queens' na Naịjirịa tupu ọ gaa ala bekee. Ọ dị afọ iri abụọ na asaa. Ugbua ọ na-agbara otu Eskilstuna United DFF nke mba Sweden. Regina Otu Christu Ucheibe Peace Efih Uchenna Kanu Ifeoma Onumonu Vivian Ikechukwu Chinonyerem Macleans Toochukwu Oluehi Ọ bụ Oluehi na-eyi uwe e dere 1 n'otu ndị Super Falcons. A mụrụ ya n’ ubọchị abụọ nke ọnwa Mee afọ 1987. Yewande Balogun O nweghi onye ka mma iji pịachie akụkọ a  karịa Yewande. A mụrụ ya n’ụbọchị asatọ nke ọnwa Ọgọstụ, afọ 1983. Yewande bụ nwaanyị topuru etopu, maa mma nwee nnọọ ihu ọchị. Ekike ya bụkwa nke a na-anaghị ahụ ewepụ anya ngwangwa. Otu egwuregwu ya dị n’Amerịka bụ Coppermine United	https://www.bbc.com/igbo/articles/cv2710plgevo
sports	Chelsea vs West Ham: A kpọọla Chelsea ntu n'isi na be ha	Obi na-agbawa ndị na-akwado Chelsea ugbua maka etu ndị West Ham ji were ha gbụchara ọnụ. Goolu Aaron Cresswell nyere n'ime nkeji 48, zuru ịkpọnye ntu n'obi nakwa n'akpati ndị Chelsea, makana ha asatanwughi otu mkpụrụ goolu ahụ. Na nkeji 71, a gụfuru goolu Michail Antonio nyere, dịka e kwuru na aka metụrụ ya. Ndị Chelsea gbara elu gbaa ala, mana isi ha apụtaghị n'agbanyeghi nkeji ise e tinyekwuru n'egwuregwu ahụ a gbara na Stamford Bridge. Nke a bụkwanụ mmeri mbụ West Ham na-emeri Chelsea na Stamford Bridge n'ime afọ 17. Chelsea ga-ezute Aston Villa n'ụbọchị anọ nke Disemba, ma zutekwa Everton n'ụbọchị asaa nke ọnwa ahụ. Man City a na-akwọzị mmiri ka azụ? Ndị Newcastle enyeghi Manchester City ohere imebọ ha n'ọgbọegwuregwu St James Park ka ha lere ha ọbịa taa. Ha ji goolu na-asa onwe ha okwu, ghara imenye onwe ha ihere n'azụ ụlọ ha ka ndị Man City buteere ha egwu. N'ime nkeji 22 e ji bido bọọlụ ka Raheem Sterling gbakara neetị Martin Dubravka, mana Jetro Willems sara ya na nkeji 25 iji sị ha 'kwanyere onwe ha ugwu o'. Man City megidere nweta goolu ọzọ na nkeji 82, site n'aka Kevin De Bruyne, mana Jonjo Shelvey sara ya na nkeji 88, iji sị ha 'gbara ọgwụ ha ṅụọ'. Onye lawa onye lawa ha gbatara, mere ka Man City nweta otu pọịntị n'ime atọ; ma mee ka ha nọrọ na pọịntị 29. Nke a mere ka Liverpool bụ ndị ha na ha na-azọ onye ga-anọ n'isi tebulu, jiri pọịntị 11 na-aga ha ugbua. Ha ga-ezute Burnley n'ụbọchị atọ nke ọnwa Disemba, ma zute oke iro ha bụ Manchester United n'ụbọchị asaa. Akụkọ ga-amasị gị: Ihe nkiri a ga-amasị gị:	https://www.bbc.com/igbo/egwuregwu-50565495
sports	Man United vs PSG: Ike 'ekwensu ọbara ọbara' dara, ike PSG eguzoro	"Otu PSG tiri Man Utd mmọnwụ, iji gosi ha na ha abịaghị igwu egwu, ka ha ji goolu abụọ merie ha na Old Trafford. Nke a bụ mmeri mbụ a na-emeri otu egwu bọọlụ Man Utd kemgbe Ole Gunna Solskjaer malitere ịchịkọta ha. Presnel Kimpembe ji ha gbachara ọnụ ma gbaa aka ahịa, n'ihe bụ goolu mbụ ọ na-enyere ndị PSG. Kylian Mbappe dọkara neetị David De Gea n'ọkara nke abụọ, ebe e mechara chụpụ Paul Pogba ka o nwetara akwụkwọ edo edo abụọ. Angel Di Maria gbabuuru Man Utd bọọlụ eleghi anya n'azụ ka ọ na-agwọ ha ara n'agbanyeghi emu ha nọ na-akwa ya; o bunyere Kimpembe bọọlụ o ji nye goolu. Anthony Martial na Jesse Lingard merụrụ ahụ n'ọkara mbụ, mere ka ewepụ ha. Ajụjụ onye ọbụla kpụ n'ọnụ ugbua bụ ""isi Man Utd a ga-apụtakwa mgbe ha ga-aga na Parc des Princes n'ụbọchị isii nke ọnwa Maachị?"" Ihe mberede okporoụzọ mere n'Imo steeti:Ụgbọala Tipa dakwasịrị ma kurie otu ụgbọala Pasat bụ nke otu pati APC ji achụ nta vootu n'Owere bụ isi obodo Imo steeti. Ihe mberede a mere n'okporoụzọ akpọrọ Jacob Zuma bụkwa nke e ji ""akanchawa"" wee mara.Anya hụrụ ka o si mee gwara BBC Igbo na ihe mberede a mere ka obere ụgbọala a e ji achụ nta vootu nke Muhammadu Buhari nakwa Rochas Okorocha, chọrọ igbafe ụgbọala Tipa ahụ.O kwuru na onweghi onye nwụrụ, mana e burula onye ọkwọụgbọala ahụ gawa n'ụlọọgwụ makana ọ merụrụ nnukwute ahụ. Nnamdi Kanu na BBC: Na mkparịtaụka Nnamdi Kanu na BBC Igbo nwere, o kwuru na ihe ọ gabigara n'aka ndị agha mere o ji zoo mgbe ahụ o zoro. O bokwara ndị na-achị mpaghara ọwụwa anyanwụ ebubo na ha chọrọ igbu ya n'afọ gara aga, so mee o ji gbaa ọsọ, gaa lekọta onwe ya n'ahụ ọ merụrụ. Gere ihe ndị ọzọ o kwuru ebe a: Udo ga-achị n'Imo steeti: Ndị na-azọ ọkwa gọvanọ n'Imo steeti ebinyela aka n'akwụkwọ udo, ebe ha kwenyere na udo ga-achị na ntuliaka na-abịa. Ndị otu ọrụ nchekwa niile nọ n'Imo steeti nke gụnyere ndị uweojii, haziri emume a. Ndị binyere aka n'akwụkwọ udo a gụnyere: Emeka Ihedioha nke PDP, Uche Nwosu nke AA, Linus Okorie nke YPP, Tony Nwulu nke UPP nakwa ụfọdụ ndị ọzọ. Ikedi Ohakim nke pati Accord, Hope Uzodimma nke APC nakwa Ifeanyi Araraume nke APGA bụ ndị osote ha nọchiri anya ha na mmemme ahụ. Kọmishọna ndị uweojii n'Imo steeti bụ Dasuki Galadanchi, n'ozi nnabata ya, gwara ndị na-azọ ọkwa ka ha cheta na ha enweghi steeti ọzọ karịa Imo, ma dụzie ha ọdụ ka ha jiri udo kpọrọ ihe. N'ofesi, Ụlọikpe dị na mba Amerịka achọtala ihe n'aka Joaquin Guzman bụ onye mba Mexico na-atụ mgbere ọgwụ ike a ma dị ka El Chapo. N'agbanyeghi na a mabeghi ya ikpe, a na-ekwu na e nwereike ịtụ ya nga mkpụrụọka ga-eme ka ọ nọgide n'ụlọmkpọrọ ruo oge ọnwụ ya. Gee nkeji BBC Igbo ebe a: Lee ihe nkiri taa:"	https://www.bbc.com/igbo/afirika-47222779
business	Twitter Ban: Otu ọkaiwu akpụpụla gọọmentị Naịjirịa ụlọikpe maka mmachi Twitter	Otu onye ọkaiwu aha ya bụ Inibehe Effiong akpụpụla Lai Mohammed, Abubakar Malami na Gọọmentị etiti  ụlọikpe ukwu dị na Legọs maka ịmachi Twitter. Effiong sị ma mmachị ahụ megidere ikike dịrị onye dịka e dere ya n'iwu Naijiria nke afọ 1999. Effiong gwara ụlọikpe ka o kpebie na ihe Malami na Mohammed sị na a ga-atụ onye daara iwu mmachi Twitter na okwu na-ezighi ezi makana ọ dịghị n'akwụkwọ iwu Naịjirịa. Twitter bụ ngwa ọrụ Ipob ji agbasakarị ozi ha - Lai Mohammed Lai Mohammed bụ Minista na-ahụ mgbasaozi na Naịjrịa akụwarala BBC akụoyibo Nsugbe gbasara mmachị gọọmentị Naijiria machiri Twitter. O kwuru na Twitter bụ ngwaọrụ otu Ipob na otu ndị ọzọ ji agbasakarị ozi ha. O kọwakwara ihe Gọọmentị Etiti bu n'uche n'ozi ahụ ha ziputere bụ nke Twitter wepụrụ. Gee ihe o kwuru n'uju ebe a:	https://www.bbc.com/igbo/egwuregwu-57404198
religion	Mbaka agọziela Peter Obi ma rịọ ndị nkwado ya mgbaghara	"Ụkọchukwu Katọlik a ma ama n'Enugwu Steeti bụ Ejike Mbaka arịọla aka chịburu Anambra Steeti bụ Peter Obi mgbaghara maka nkatọ ọ katọrọ ya n'abalị olemole gara aga. Mbaka rịọrọ mgbaghara a n'akwụkwọ ozi o wepụtara site n'akara Facebook ya n'ụbọchị Fraịde. O kwuru na ọ bụ nghọtahie ka ndị mmadụ ghọtahiere ihe o kwuru. ""N'ụzọ ọbụla ụnụ si ghọtahie m, maọbụ etu ọbụla m si mejọọ, biko ghọtanụ ma gbagharanụ m,"" Mbaka kwuru. Cheta na Mbaka kwuburu na ""enweghị ebe Peter Obi ji azụ aga n'okwu gbasara ịbụ onyeisiala Naịjirịa na 2023"". O kwuru nke a n'ọgbakọ ekpere nke 'Adoration Ministry' nụbọchị Wenezde, abalị iri na ise nke ọnwa Jun 2022. N'akwụkwọ ozi ya, Mbaka kwuru na ya na-ekpere Peter Obi ekpere ka uche Chineke mezuo n'isi ya. ""Ebumnuche m abụghị iluso Peter Obi ọgụ maọbụ kọtọọ ya."" ""Ọ bụ enyi m ma bụrụkwa nwanne m nwoke. Ahụrụ m ya n'anya, ma na-ekpekwara ya ekpere ọma."" ""Ana m agọzi Peter Obi na ndị na-akwdo ya."" ""Ana m agọzikwa ndị ọzọ niile na-azọ ọkwa onyeisiala nakwa ndị nkwado ha."" ""Ana m ekwe mmadụ niile nkwa na ana m ekpe ekpere ka Chineke nye anyị ezi ndị ndu na Naịjirịa ndị ga-eme uche ya."" Mbaka gara n'ihu kwuo na ya anọghị n'otu ndọrọndọrọ ọchịchị ọbụla, kama ya na-akwado onye ọbụla ga-eweta ọchịchị ọma na Naịjirịa. ""Ihe na-agụ m agụụ oge niile bụ ka Naịjirịa pụta n'ụbịam na ihe isi ike na-echere ọtụtụ mmadụ aka mgba,"" Mbaka kwuru. ""Ka Chineke nyere anyị aka."" Fr Ejike Camillus Mbaka bụ ụkọchukwu Katọlik na-arụ ọrụ na Dayọsis nke Enugwu, na mpaghara Ọwụwa Anyanwụ Naịjirịa. Ọ bụkwaya ya bụ onyeisi ụlọ ekpere a na-akpọ 'Adoration Ministry Enugwu, Nigeria' (AMEN). E chiri ya ụkọchukwu n'ọnwa Julaị nke afọ 1995, nke pụtara na ọ rụọla ọrụ dịka ụkọchukwu ihe ruru afọ 27 ugbua. Otu ihe e ji mara Mbaka bụ na ọ na-ebukarị amụma gbasara ndọrọndọrọ ọchịchị, ntuliaka, nakwa ndị ga-emeri ntuliaka. N'afọ 2020, Mbaka buru amụma na Hope Uzodinma ga-arigo n'oche Gọvanọ Imo Steeti. O buru amụma a na-agbanyeghị na Emeka ihedioha bụ Gọvanọ Imo Steeti n'oge ahụ, dịka okwu ntuliaka ya kadị n'ụlọikpe. Ulọikpe kachasị na Naịjirịa mechara chụtuo Ihedioha ma kwuo na ọ bụ Hope Uzodinma meriri ntuliaka ahụ. Mbaka bukwere amụma na Buhari ga-emeri Jonathan na ntuliaka nke 2015, Amụma a bịakwara na mmezu. Mana n'afọ 2020, Mbaka mechara katọọ ọchịchị Buhari."	https://www.bbc.com/igbo/articles/cv27mgy4lv7o
entertainment	Kim Kardashian: Gịnị bụ ọrịa 'lupus' na-arịa ya?	"Kim Kardashian, nwanyị a ma ama na mba Amerịka, kwuputara na ya na-arịa ọrịa a na-akpọ ""lupus"". O kwuru na ya gbalịrị ihe nille o nwere ike iji ụzọ dị ka chi si kee ya wee gwọọ ya bụ ọrịa mana onwebeghi isi. Ugbua, otu dibia bekee bụ ọkaibe aha ya bụ Dkt Wallace, na-enyezi Kardashian ọgwụ maka ya bụ ọrịa. Kardashian kwuru na ụjọ tụrụ ya mgbe a gwara ya na o nwere ọrịa ahụ. O kwuru na ọbụ mgbe e mere ya nnyocha ahụ n'ọnwa Mee ka a chọpụtara ọrịa a. Anyammiri juru Kardashian anya oge ọ na-akọpụta ihe ndị a na ngwụcha izuuka gara aga. ""Lupus"" so n'ọrịa nke bekee kpọrọ ""autoimmune diseases"". Dịka Chioma Ofoekii onye bụ dibia bekee si kọwwara BBC Igbo, e nwere ihe ndị dị n'ime ahụ mmadụ nke na-enye aka iji gbochie ọrịa. Mana mgbe ụfọdụ, ihe ndị ahụ na-egbochi ọrịa nwekwara ike tụgharịa buso ahụ mmadụ agha. ""Ọbụ mgbe ihe dị otu a mere ka a na-ekwu na mmadụ nwere 'autoimmune disease'"". Ofoekii kwuru na ọbụ ụmụnwanyị na-enwekarị ụdị ọrịa ndịa. Mana ọpụtaghị na nwoke anaghị enwe ya. Ọmụmaatụ ụfọdụ ọrịa ndị a gụnyere, ọrịa agba ikpere tụmadi nke a kpọrọ (Rheumatoid arthritis), dayabitis nke mbụ (Type 1 diabetes), dgz. Kedu ka ọrịa ""Lupus"" si eme mmadụ? Ọrịa ""Lupus"" na-emetụ akụkụ ahụ dị icheiche. Ọ na egburi njikọ ọkpụkpụ, na emetụta akpụkpọ ahụ, kidini, ọbara, ụbụrụ isi, obi nakwa ngụgụ. Onye na-arịa ọrịa ""Lupus"" nwere ike ị na-enwe oke ike ọgwụgwụ, mgbu na njikọ ọkpụkpụ, ihe ịghakasị n'ahụ, oke ahụ ọkụ, dgz. Dịka nwaada Ofoekii sị kwuo, ọrịa niile a kpọrọ 'autoimmune' anaghị enwe ọgwụgwọ. Otu aka ahụ, e nwebeghị ụzọ ọbụla a ma e nwere ike iji gwọọ ọrịa ""Lupus"" ka ọ laa kpam kpam. Mana ndị ọkacha mara kwuru na ihe ka mma bụ ịchọ ụzọ a ga-esi ebelata ụmụ ọrịa ndị ọzọ ahụ ""lupus"" na-akpata, dịka ahụ mgbu, ihe ịghakasị n'ahụ, nakwa oke ahụ ọkụ. Nwaada Ofoekii kwuru na mgbochi ọrịa ka ọgwụgwọ ya mma. Ọ dọrọ aka na ntị ka mmadụ gaa ụlọọgwụ mgbe ọbula ọ dara ọrịa. Ofoekii kwuru sị: ""Ọ dịghị mma mmadụ ịnọ n'ụlọ were aka ya na-enye onwe ya ọgwụ."" ""Maka na onye ahụ agaghị ama ihe na-arịa ya."" ""Onye rịawa ahụ, ya gaa n'ụlọọgwụ n'oge ma mee nyocha zuru oke tupu ọrịa ahụ akawanye njọ"". Akụkọ ndị ga-amasị gị: Ihe nkiri ga-amasị gị:"	https://www.bbc.com/igbo/afirika-49660425
religion	Ramadan Kareem: Ihe mere ụfọdụ ndị Igbo ji nabata okpukperechi 'Islam'	"Dịka ụfọdụ ndị okpukperechi nke Alakụba nke bụ 'Islam' na Bekee na-eti mkpu na a na-akpagbu ha n'ọwụwa anyanwụ ọkachasị oge ngagharịiwe Endsars. Ọtụtụ ndị mmadụ am,aghị etu maọbụ mgbe ha siri bata ala Igbo. Dịka igbo si atụ n'ilu sị ""Onye na-amaghị ebe eliri ozu na esi n'ụkwụ abọ ya"", nke a mere ka anyị zọpụ ije ị mata etu okpukpere Alakụba siri bata ala Igbo. BBC garụrụ n'ụlọakwụkwọ maka okpukperechi Alakụba nke dị n'Afikpo, Ebonyi steeti ka ha kọwaara anyị etu ya bụ ofufe siri bata ala Igbo. Ọ bụ Issa Friday Okonkwo bụ onyeisi nchịkọta ụlọakwụkwọ maka okpukpere Alakụba nke dị na Ebonyi steeti na Imam nke Owerri Shell Camp Central Mosque Imo steeti bụ Suleiman Yusuf Njoku tinyere ọnụ n'okwu a. Kedụ etu Alakụba siri bata ọwụwa Anyanwụ? Okpukperechi Islam nke ndị Igbo na-akpọ Alakuba abụghị taa ka ọ bidoro n'ala Igbo. Aha Alakuba sitere na ""Allah Hu Akbar"" nke pụtara Chukwu Ebuka n'asụsụ Igbo dịka Onyeisi ndị Imam nke Owerri Shell Camp Central Mosque Imo steeti bụ Suleiman Yusuf Njoku siri kọwaa. Njoku kwukwara na ya bụ Okpukpere sitere na onye ndị ofufe ahụ kwenyere na ọ bụ ozi nke ikpeazụ Chineke sitere bụ Abū al-Qāsim Muḥammad ibn ʿAbd Allāh ibn ʿAbd al-Muṭṭalib ibn Hāshim (Britannica). Kama ọ bụ Muhammad ka ọtụtụ ndị mmadụ ji mara ya. Ngwa ka anyị banye akụkọ a n'uju. Mazi Yusuf Njoku kọwara sị ""ọ bụ n'ihe dịka afọ otu narị na iri ise na atọ ka Alakuba batara ala Igbo"". Ọ kọwara na ọ bụ Nwaafọ Nsukka nke dị n'Enugwu steeti bụ onye nwanne ya nwaanyị kpọrọ gaa ugwu awụsa oge ọ dị na nwata bụ onye jiri Okpukpere Alakuba were bata Ala Igbo. Issa Friday Okonkwo kọwara sị ""ọteela aka ofufe Islam jiri bata ala Igbo, ọtụtụ ndị mmadụ amaghị nke mere na ọtụtụ ha anaghị ekweta"". Okonkwọ kọwara na ofufe nke Islam bu ofufe nke Kraịst ụzọ bata n'ụfọdụ ebe n'ala Igbo. O kwuru na ụfọdụ ebe n'Enugwu steeti dịka Enugwu Ezike, Ịbagwa Aka, Alaagu nke dị n'obodo Nsụkka bụ obodo ụfọdụ okpukpere Alakụba bu ụzọ bata tupu nke Kraịst abata. Okonkwo kọwara na ọ bụ site n'azụm ahịa n'etiti obodo ndị a na ụfọdụ mpaghara nke ugwu kpatara ya. Mpaghara ugwu dịka Nupe, Kogi na Sokoto bụ ndi ha na obodo ndị a zụkorọ ahịa. O kọwara sị "" Ọ bụ etu ndị a sị ebi ndụ nke ziri ezi mere ka ndị obodo ndị a jụwa maka ndị ha bụ na okpukpere chị ha"". Okonkwo kwuru na ọ bụ nke a mere ka ụfọdụ ndị obodo a gbanwee okpukpere chi ha ma zoro nke Alakụba. O mere ka anyị ghọta na ọ bụ etu a ka okpukpere Alakụba siri gbasaa ruo ọtụtụ obodo n'ala Igbo ma ruo kwa taa. Ọ kọwara na ebe dịka Enọọhia na ụfọdu ebe ka nsụka ka ị ga-ahụkarị ọtụtụ ndị ofufe Alakụba. Ọ bụ Sheik Ibrahim Nwagui bụ onye mbụ webatara Alakụba n'Afikpo. Kedụ onye na ebe o bu ụzọ bata n'Ọwụwa Anyanwụ? Issa Friday Okonkwo kọwara na ọ bụ n'oge afọ ndị 1800 ka Islam batara ọwụwa anyanwụ. Okonkwo kwuru na n'ebe dịka obodo Abiriba na Afikpo bụ n'afọ ndị 1930 na 1940 ka ọ batara obodo ndị a. Kama o kwuru na ọmaghị onye bu ụzo webata ya n'obodo Nsụka kama o kọwara na ọ bụ Sheik Ibrahim Nwagui bụ onye webatara ya n'Afikpo. Ọ kwukwara na ọ bụ na Nsụkka ka okpukpere alakụba bu ụzọ bata ọwụwa anyanwụ. Akụkọ kacha sie ike bụ na ọ bụ n'Obodo Alaagu ka e nwere ndị mbụ bụ ndị Igbo bụ kwa ndị Alakụba. Okonkwo kwuru sị, ""Akụkọ kwukwara na ụfọdụ ndị a bụ ndị Alakụba gwara ndị enyi ha nọ obodo ndị ọzọ maka okpukpere Alakụba, mgbe ndị enyi ha nyochara agwa ha, ụfọdụ gbanwere ma soro okpukpere alakụba. Mazi Okonkwo zara sị, ""Eeee, mgbagbu ndị mbụ bụ ndị alakụba dị njọ"". Ọ kọwara na mkpagbu a ka na-aga n'ihu ma ruo taa. Okonkwo rụtụ aka were sị ""n'oge agha Biafra, ndụ Igbo bụ ndị Alakụba lụụrụ Biafra ọgụ n'ihi na ha kwenyere na ha bụ ndị Igbo"". O kwukwara na oge alụchara agha, na egburu ụfọdụ n'ime ha n'ihi na ndị obodo ha kwenyere na ha na ndị agha Naijirịa bụ ụmunne. Okonkwo kwuru si, "" Ndị kacha bụrụ ndị udo n'ala Igbo bụ ndị okpukpere nke Islam""."	https://www.bbc.com/igbo/afirika-55208557
health	Down's Syndrome: Etu ị ga-eji nyere nwa nwere 'Down's Syndrome' aka	Ijeoma Fyncotri bụ nwaanyị mụrụ nwa nwere nkwarụ Chocho Bekee kpọrọ down syndrome. Ijeoma kọrọ ka obi sị daa ya mba mgbe ndị dọkịnta gwara ya na nwa ya nwere ya bụ nkwarụ. Ihe onyonyo a ga-egosikwa gị ụlọakwụkwọ ebe a na-ekpokoba ndị nwere nkwarụ a na ka ha sị azụlite ha. Ọ bụ Chigozie Ohakana Vining Ogu mere akụkọ a	https://www.bbc.com/igbo/media-51986658
entertainment	Dice Ailes: Onye bụ 'Sarah Baartman' a e ji maka ya adọri ya?	"Sarah 'Saartjie ' Baartman bụ otu nwaanyị ụfọdụ akụkọ ụwa agaghị echefu maka ihe ọ gabigara n'aka ndị ọcha oge ọ bụ ohu. Baartman bụ nwaanyị mba Saụt Afrịka otu dọkịta mba Briten kpọfere ala Bekee, hụrụ nwịị n'obodo oyibo makana e ji ya were na-eme akaja ma bụrụ onye ọha na-abịa agba nkiri. Dịka akụkọ mgbe ochie si kwuo, dọkịta ahụ tinyere ya ebe a na-akpọ ""museum"" ka ndị ọcha ibe ya na-ele ya anya ịkwa emu maka etu ahụ ya dị (o nwere nnukwu otele nke ọtụtụ ndị ọcha ahụtubeghi mgbe ahụ). Akụkọ a kwukwara na o nwere ọrịa otele ukwu a kpọrọ ""steatopygia"". N'agbanyeghi ihe Baartman gabigara mgbe ọ dị ndụ, na ọ nwụrụ n'ụbọchị 29 nke ọnwa Disemba n'afọ 1815 ka ọ dị naanị afọ 26, akwụsịghị mkparị akparịrị ahụ ya. Otu onye ọcha a kpọrọ Georges Cuvier chịkọrọ ma ụbụrụisi ya, ọkpụkpụ ahụ ya nakwa ihe ndị o ji bụrụ nwaanyị (sexual organs), wee ka na-edowe ya ebe igwe mmadụ ga na-abịa agba ya nkiri n'obodo Paris dị na mba Frans. Ha gbagidere ya n'anwụ ruo afọ 1974, mana ọ bụ n'afọ 2002 ka ndị mba Saụt Afrịka bịara kporo ihe fọrọ n'ozu ya ma lie ya n'ala ha. Dice Ailes bụ otiegwu ezigbo aha ya bụ Shasha Damilola Alesh tiputara egwu ọhụrụ ọ kpọrọ ""Gịnịka"". Na foto o ji egosipụta egwu a ọ sị bụ maka ịgwa ụmụnwaanyị na ha nwere ike iji ahụ ha mere ihe ọbụla masịrị ha, o ji eserese Sarah Baartman tinye n'elu ya. Nke a mere ka ndị mmadụ dọkawa ya ka mpempe akwụkwọ, na-ekwu na ọ dị ka ọ maghị ihe Baartman gabigara ọ ga-eji were na-akparị ya na-aga n'ihu. Ailes na onwe ya ka ọ na-agbara isi onwe ya depụtara ebumnuche ya n'elu Twitter. @Abisolathegreat kwuru sị na Ailes kparịrị Baartman site n'ihe o mere, ma jụọ ma ọ makwa onye nwaanyị o ji eserese ya mee ihe a bụ? @cremechic11 kwuru na ọ bụghị etu a ka e kwesịrị isi too nwaanyị ahụ. @ekesunvictor kwuru na ọ bụ maka ụdịrị ihe a ka o ji ewe iwe maka otu nwoke na-eke ụmụnwaanyị agbụ. @_bhadmus kwuru na nke a gosiri na akụzighi akụkọ mgbe gboo n'ụlọakwụkwọ etu e kwesịrị isi mee ya. @_mimiAbu kelere Ailes sị na ọ bụ maka ya ka o ji mara onye Baartman bụ ugbua. @OlumideOG kwuru sị na ọ ghọtaghị ihe mere e ji akpọ Ailes aha ọjọọ maka ito ahụ Baartman. Ihe nkiri ga-amasị gị:"	https://www.bbc.com/igbo/afirika-50227971
politics	Lee etu APC ji were ọgụ gbasa ntuliaka ha n’Enugwu	Ntụliaka ndị APC mere n'Enugwu bu ihe eji ọgu na mgba were me, nke mere ha jiri gawa ụlọikpe ịga mata onye ga-abụ onye ndu ha. Ihe onyonyo a gosiri etu ya bụ ntụlị aka siri ga. Cheta na APC bụ otu n'ime patị ndọrọndọrọ ọchịchị kachasi buo ibu na Naịjirịa. Onnyeisiala na-achị Naịjirịa ugbua jiri ọkọlọtọ APC bata ọchịchị.	https://www.bbc.com/igbo/afirika-44279021
entertainment	Timi Dakolo: “Ọ bụrụ na Naịjirịa bụ mmadụ gbara afọ 62 a ga m asị ya nwanne m gaa hazie onwe gị”	Otiegwu a ma ama bụ Timi Dakolo na BBC Igbo nwere mkparịta ụka gbasara ọtụtụ ihe na-eme Naịjirịa ugbua dịka Naijiria na-eme emume ncheta nnwereonwe. O﻿ tinyere ọnụ n'okwu gbasara ọpụpụ ndị mmadụ na-agbapụ na Naịjirịa ugbua. D﻿akolo kwuru na ya agaghị asị ndị mmadụ apụla mana onye echefukwala ụlọ. Ọ﻿ sị onye obula nwaa ike ya otu ọbụla o nwere ike. O﻿ kwukwara na ya agaghị agwa onye obula onye ọ ga-atụrụ na ntuliaka 2023 mana onye obụla were uche ha lụọrọ onye nwere ike imezi obodo. O﻿ kwuru na “Ọ bụrụ Naịjirịa bụ mmadụ gbara afọ 62 aga m asị ya nwanne m gaa hazie onwe gị”. Ị﻿ sị na Naịjirịa nwere ọtụtụ ebe ha na-etufu ego bụ nke ha kwesiri iwepụ. Ọ﻿ mara atụ sị na Naịjirịa dịka nwoke mụrụ ọtụtụ ụmụ na-abịakwute ya kwamgbe kwamgbe na-abịa anara ego. Ụ﻿bọchị Nna ha jụrụ inye ya, onye ọbụla ekulie zọwa isi onwe ha. D﻿akolo kwuru na ya na-esi egwu ọhụrụ ga-apụta n'afọ ọzọ bụ nke ga-ekwu ọtụtụ egwu ga-ekwu maka ihunnanya, okwukwe na ihe ndị ọzọ. G﻿ee ihe ndi ọzọ na ihe onyonyo a:	https://www.bbc.com/igbo/articles/c723p72exdyo
entertainment	Valentine Messages: Lee di na nwunye birila ruo afọ 70 ka na-eme 'Love nwantịntị'	"James na nwunye ya bụ Elisabeth Ani ebiela ka di na nwunye ruo afọ iri asaa ma nwee ezigbo ifunanya nye onwe ha. Ha bụ ndị Amankpu, Obinagu-Uwani, Akpugo, Enugu steeti. James kwuru na ọ bụ ebe ha na-egwu ọnwa ka ọ hụrụ nwunye ya Elisabeth. O kwuru na ọ bụ n'afọ 1951 ka ọ lụrụ nwunye ya mana ụmụ ha kwuru na ha alụọla tupu afọ ahụ. Elisabeth nwunye ya kwuru na ọ na ya na di ya na-ebi n'udo na-eweghị nsogbu ọbụla. Otu nwa ha nwoke bụ  Sunday Ani  kwuru na ha abụọ mụrụ ụmụ iri na abụọ mana mmadụ asaa n'ime ha nwụfuru. N'ọnụ Sunday, ""nne m na nna m alụọla ruo ihe karịrị  afọ iri anọ na ụma tupu ha agba akwụkwọ n'ụlọụka n'Eprelu 2007."" ""Ọ bụ ezigbo agwa ha na-akpa mere ka ha nọrọ ruo ugbua dịka di na nwunye."" Ihe ndị ọzọ ha kwuru dị n'ime ihe nkiri a dị ebe a. Akụkọ a di mkpa dịka a na-eme emume Valentine, nwoke ụwa mara dịka onye gosiri ihunanya nke ukwu dịka akụkọ ifo si kwu. Mana Chika Okpalike bụ ụkọchukwu na ọkammụta n'African Traditional Religion gwara BBC okwu maka onye bụ Valentine a ụwa kpụ n'ọnụ ma na-ekwu na enwere ọtụtụ akụkọ so ya. O di mma ka ndị ntoroọbịa mara udiri ihunanya ha kwesiri ịṅyomi karịa ma nke nwerike ibutere ha ọghọm."	https://www.bbc.com/igbo/afirika-60278862
health	World Diabetes Day: Ọrịa shuga nakwa ụzọ ị ga-esi gbalahụ ya	"Ngalaba World Health Organisation wepụtara ụbọchị 14 Nọvemba afọ ọbụla dịka ụbọchị ncheta ọrịa shuga n'ụwa a kpọrọ 'World Diabetes Day'. Ha kpọrọ emume nke afọ a ""access to diabetes education"" nke gbadoro ụkwụ n'ikuziri ndị mmabụ ihe banyere ọrịa shuga iji chekwaa onwe ha. Ya mere akụkọ ga-eleba anya n'ihe ọrịa shuga bụ nakwa ụzọ e nwereike iji egbochi ya. Gịnị bụ ọrịa shuga (Diabetes)? Ọrịa shuga bụ nnukwu nsogbu ahụike na-ata nchara n'ahụ nke na-egbu ihe karịrị otu nde mmadụ kwa afọ- o nweghị onye e nweghị ike ịrịa ya. Ihe na-ebute ya bụ ahụ mmadụ enweghị ike igweri shuga dị n'ọbara (glucose). Ọrịa shuga taa nchara n'ahụ, o nwere ike ibute ọrịa obi, mkpọnwụ ahụ, ikpu isi, mmebi akịrị (kidney failure) na ibe ụkwụ onye na-arịa ọrịa ahụ. Nsogbu ọrịa shuga na-aga n'ihu - Dịka WHO siri kwuo, ihe ruru nde mmadụ 422 na-arịa ya n'ụwa niile- nke a bụ mmaaji anọ ndị na-arịa ya n'afọ 40 gara aga. Na agbanyeghị ka o siri jọọ njọ, ọkara ndị na-arịa ya amaghị na ha na-arịa ọrịa shuga. Mana mmadụ Igbanwe ka o si ebi ndụ nwere ike igbochi ọrịa a. Lee etu i nwere ike isi mee ya: Gịnị na-ebute ọrịa shuga? Mgbe anyị riri nri mgbadoume (carbohydrate), ahụ anyị na-egweri ya ka ọghọ shuga. Mmiri ahụ (hormone) nke a kpọrọ insulin na bekee  nke a na-emepụta na anyịnya (pancreas) na-enye ahụ iwu  ka ọ mịkọrọ shuga maka inye ike. Ọrịa shuga na-abịa ma ọ bụrụ na ahụ anaghị emepụta  'insulin' maọbụ na ọ naghị arụ ọrụ nke nwere ike ime ka shuga dọrọ n'ime ọbara. Kedụ ụdị ọrịa shuga? E nwere ụdị ọrịa shuga dị iche iche. Na nke a kpọrọ 'type 1', anyịnya na-akwụsị imepụta 'insulin', nke na-eme ka shuga gbalite n'ọbara. Ndị ọkachara mara sayensị amaghị ihe na-ebute nke a mana ha kwenyere na o si n'ọbara maọbụ nje na-ebute ọrịa nke na-emebi ọwọ (cell) na-emepụta 'insulin'. Ihe dịka pasent mmadụ iri nwere ọrịa shuga nke 'Type 1'. N'ọrịa shuga nke 'type 2' , anyịnya anaghị emepụta 'insulin' zuru ezu maọbụ nke emepụtara anaghị arụ ọrụ. Nke a na-emekarị na ndị gbaliterela n'afọ, ndị na-eto eto, ndị buru ibu, ndị na-anọkarị na-emegharịghị ahụ, nakwa ndị si mba ndịda Asia na-enwekwa ya. Ụmụnwaanyị dị ime nwekwara ike ịria ọrịa shuga nwaanyị dị ime( gestational diabetes) ma ọ bụrụ na ahụ ha enweghị ike imepụta insulin ga-ezuru ha na nwa ha. Ọtụtụ nchọpụta na-ekwu na ihe dịka pasent 6 rue 16 ụmụnwaanyị dị ime ga-enwe ọrịa shuga. Ọ dị mkpa ka ha lebe anya n'ihe ha na-eri, na-emegharị ahụ iji gbochie ọrịa shuaga type 2. Mmadụ nwekwara ike inwe ọnọdu na akwado ịbanye ọrịa shuga- ọnọdụ shuga dị n'ọbaara igbalite elu nke nwere ike ịdaba n'ọrịa shuga. Kedụ njịrịmara ọrịa shuga? Njirimara ọrịa shuga gụnyere: Dịka ngalaba ahụike mba Birten a kpọrọ  British National Health Service, njirimara ọrịa shuga 'type 1' na-esosị onwe ya ọsọ ọsọ n'ụmụaka na ndị na-eto eto. Ndị nke 'type 2 na enyekarị nsogbu bụ ndị karịrị afọ 40  (maọbị ndị sị ndịda Asia ruru afọ 25); ndị ndị mụrụ ha maọbụ nwanne ha nwere ọrịa shuga; ndị buru oke ibu; nakwa ndị sị China, na ndị isiojii. Nke mbụ, gbaara nri na mmanya nwere shuga ọsọ. Kama achịcha ọcha(white bread), na-eri nrị zuru oke. Shuga na nri eghere eghe ezụghị oke inye ezi ihe n'ahụ n'ihi na akwara(fibre) nakwa vitamin dị na ha emebiela. Iji maa atụ: Hapụ achịcha ọcha(white bread),eghere eghe osikapa ọcha, mmanya ọtọbịrịbịrị, ịhe ọṅụṅụ ụtụtụ ( breakfast cereals) nwere shuga. Kama hara nrị nwere akwụkwọ nrị, mkpụrụosisi, agwa na mkpụrụ nrị zuru oke. Ezi nrị ndị ọzọ gụnyere dịka mkpụrụ kashu, ọpapa, nakwa azụ nwere mmanụ omega-3 dịka azụ nwankata, azụ ahụekere (markerel) Ọ dị mkpa irichi nrị anya mana erifele afọ. Mmegharị ahụ dị mkpa na-ewetu shuga dị n'ọbara. National Health System (NHS)  na-enye ndụmọdụ ka a na-enwe mmegharịa ahụ dịka ịgasi ije ike, ịrị ụlọelu, na egwuregwu ndị ọzọ awa abụọ na ọkara  kwa izuụka."	https://www.bbc.com/igbo/afirika-46205054
health	Sexual Abstinence: Lee ihe ga-eme ahụ gị ma ị hapụ ime aramara oge tere aka	"N'agbanyeghị na ọ dịka aramara o juru ebe niile ugbua, e nwere ụfọdụ ndị kpebiri na ha agaghị eme aramara. Ọtụtụ ndị bụkwa ndị anaghị enwe mmasị ime aramara kwadaa, n'ihi otu ihe maọbụ nke ọzọ. Nnyocha sayensi gosiri na e nwere ọtụtụ uru dị na nwoke mọbụ nwaanyị ị na-eme aramara kwa mgbe kwa mgbe. Mana ọtụtụ na-ajụ ma onwere ihe ọghọm maọbụ mperi nye ahụike mmadụ ma ọ bụrụ na onye ahụ anaghị eme aramara chaachaa, maọbụ ọ naghị eme ya kwadaa? BBC Igbo kpọtụụrụ Dibia bekee aha ya bụ Udodi Okoli, onye gbalịrị ịza ajụjụ a. Emeghi aramara anaghị emetụta ahụike mmadụ Dọkịnta Okoli, onye na-arụ ọrụ n'Akwa Ibom, kwuru na ""ọ bụrụ na mmadụ sị na ọchọghị inwe mmekọ nwoke na nwaanyị, nnyocha sanyesi ekwughị ihe ọbụla banyere ọghọm ahụike so mkpebi a."" Ọ sị; ""Ọ bụrụ na mmadụ jiri anya ọcha hapụ ime aramara nke na-abụghị na mmanye, ahụike onye ahụ ga-akwụ chim"". O kwuru sị naanị ihe sayensi kwuru maka nke a bụ mmetụta ahụike ụbụrụ nke Bekee kpọrọ ""Mental Health"" ""Aramama na-enyere ụfọdụ ndị mmadụ aka ibelata ahụ mgbakasị nke bekee na-akpọ 'stress'"", Dr Okoli kwuru. N'otu aka ahụ, Malik Haruna King bụ dọkịnta ma bụrụkwa ọkachamara n'aramara, gwara BBC Igbo na enweghị ihe pụrụiche na-eme nwaanyị ma o tee aka tupu ọ nwee aramara. King kọwara sị, ""Ị lee anya, e nwereike igbochi ahụ mmadụ ịrụ ọrụ aramara ma enweghị ihe ga-eme onye ahụ, mana e gbochie mmadụ iri nri maọbụ ịga mposi, onye ahụ agaghị adị ndụ"". O kwukwara na nwaanyị ọbụla na-emeghị aramara oge tere aka ga-ebi ndụ ya etu ndị na-eme aramara ga-esi ebikwa. Otu nwa okorobịa aha ya bụ Robert gwara BBC na ụfọdụ ndị enyi ya na-akọ ya ọnụ n'ihi na ọ naghị enwe aramara kwadaa. Robert sị na ya na nwaanyị enwebeghị mmekọ aramara kamgbe afọ 2018 ""Ndị mmadụ menyere m ihere maka mkpebi ịwepụ aka n'aramara. Ụfọdụ na-eche na m bụ nwoke na-achọ ime mmekọ nwoke na nwoke,"" Robert kwuru. Okwu a ndị mmadụ na-agwa ya metụtara ọnọdụ ahụike ụbụrụ ya. N'afọ 2017, nwaada ọkpaọchị a ma ama na Naijịrịa dịka Chigul, kwuru na ya na nwoke ọbụla enweghị mmekọ ruo oge ọ lụrụ dị. Chigul kwuru nke a na mkparịtaụka ya na onye ntaakụkọ Kemi Adetiba nwere n'afọ 2017. ""Alụrụ m di mgbe m dị afọ 33, amaghi nwoke ọbụla tupu m alụọ di"" Ọ kọwara na mkpebi ahụ na-akpa ya obiọma, ma bụrụkwa nke enweghị ọghọm ọbụla nye ya. Emeghị aramara anaghị ebutere nwoke ọrị 'prostate cancer' Ụfọdụ na-eche na nwoke anaghị enwe aramara kwa mgbe kwa mgbe nwere ike inwe ọrịa 'prostate cancer', mana dọkịta Okoli kwuru na nke a abụchaghị eziokwu. Okoli kwuru na ọ bụ eziokwu na nnyocha sayensi gosiri na nwoke na-anaghị ewepụ uhe ya (sperm) kwa mgbe kwa mgbe site n'ụzọ aramara maọbụ ịgbọ ncha, nwereike ibute ọrịa 'Prostate Cancer'. ""Prostrate"" bụ akụkụ ahụ nwoke na-emepụta uhe. Mana Okoli gara n'ihu kọwaa na ụfọdụ oge, ahụ nwoke na-eji aka ya gbapụ uhe kariri akari n'ime ahụ onye ahụ site na nrọ nke a na-akpọ ""wet dream"" na bekee. N'aka nke ụmụ nwaanyị, otu mperi dị n'ịnọte aka tupu emee aramara bụ na aramara ahụ nwere ike ịfụ ya ụfụ. Otu nwa agbọghọ na-achọghị ka a kpọọ aha ya kọọrọ BBC na enwere mgbe enweghị aramara mekpara ya ahụ. O kwuru sị, ""Dọkịnta abụọ m hụrụ gwara m na ọ bụ maka anaghị eme aramara ka nsọ m ji afụ m ụfụ"". O kwukwara na ndị dọkịnta ahụ gwara ya na enweghị aramara nwereike ibute ogbeke (Fibroid) n'akpa nwa ya. ""Ndị dọkịta a gwara m na ọ bụrụ na m lụọ di, mgbu ịhụ nsọ m ga-akwụsị ma m malite inwe mmekọahụ mgbe niile,"" nwaanyị a kwuru. Mana ọ sị na kamgbe ọ lụrụ dị, ""enweghị 'fibroid' dị n'akpa nwa m, onweghịkwanụ nnukwu mgbanwe ọ chọpụtara n'ahụ ya."""	https://www.bbc.com/igbo/afirika-59999138
entertainment	Ọ dị mma nwaanyị ịrịọ nwoke ọ hụrụ n'anya maka ọlụlụ?	Ọtụtụ mgbe ka ọ na-abụ nwoke bịa ịrịọ nwaanyị maka ọlụlụ nke Bekee kpọrọ 'Engagement', o gbusa ikpere n'ala rịọ nwaanyị ahụ. Nke a ebutela oke arụmụka n'etiti ụmụ afọ Igbo, dịka a na-ajụ ma ọ bụ omenala Igbo ka ọ na ọ bụghị. Mana nwaanyị sekpuru ala rịọ nwoke ka ọ lụọ ya, i chere na ọ bụ ihe ziri ezi? Ngwa kirie ihe ụfọdụ ndị mmadụ gwara BBC Igbo maka nke a; Akụkọ ndị ọzọ ga-amasị gị:	https://www.bbc.com/igbo/53683899
business	Aba-Port Harcourt Express Way: Ihe mere ndị ọkwọ ụgbọala ji gbachie okporoụzọ a	Ndị ọgwọ ụgbọala ukwu dịka Tanka, gwongworo na ndị ọzọ emeela ngagharịiwe ma gbachie ụzọ awarawa si Aba gawa Pọtakọtụ kamgbe ihe dị ka otu izuụka. Ha kwuru na isi iwe ha bụ maka ọndọdụ ọjọọ okporoụzọ ahụ, ọkachasị na mpaghara Aba gawa Pọtakọt bụ nke ha sị na-emebisi ụgbọala ha. N’ihi ngagharịiwe a, ọtụtụ ndị na-eme njem n’okporoụzọ ahụ na-ata ahụhụ ugbua maka ụzọ agaghị aga. Otu n’ime onye ọkwọụgbọala bụ Ikechukwu gwara BBC Igbo na “Ọ bụ n’ihi ụzọ adịghị mma mere anyị ji were ụgbọala anyị kwuchie ụzọ n’ime ngagharịiwe. “ọkpọrọụzọ ọjọọ a emebichaala ụgbọala anyị ma gbuokwa ọtụtụ ndị ọkwọ ụgbọala site n’ihe mberede okporoụzọ. “Ihe ọzọ anyị ji na-eme ngagharịiwe bụ etu ndị ọrụ nchekaa ji ana anyị ego n’okporoụzọ a na-agbanyeghi na ọ dịghị mma.” Onye ọkwọ ụgbọala ọzọ kwuru na ọnọdụ ha ka njo site n’iwu Gọọmentị Abia tinyere nke sị ka ndị ọkwọ ụgbọala Tanka abatala Aba ruo mgbe ọ kụrụ elekere iri nke abalị (10pm). Ọ gara n’ihu kwuo na ndị ọrụ ọtawaike Gọọmentị na-ana ha ụtụisi n’aha Gọọmentị ruchaa ihe dị ka elekere iri na abụọ nke etiti abalị (12am) Kamgbe ha bidoro ngagharịiwe a, BBC Igbo chọpụtara na ọ naghị izi adị mfe ime njem e si Aba gawa -Pọtakọt. N﻿dị ọkwa ụgbọala a gbara isiakwara na ha agaghị emepe ụzọ a ma ọ bụrụ na Gọọmentị Abia Steeti abịaghị leba anya n'iwe ha. B﻿BC Igbo gbara mbọ  ịkpọtụrụ kọmishọna mgbasaozi nke Abia Steetị bụ Eze Chikamnayo mana ọ zaghị ekwentị ya. K﻿epukepu kwuru na Gọọmentị Abia Steeti gbasara ozi ozi n'igwe redio ma gwa ndị ọkwọ ụgbọala ndị a ka ha si n'okporoụzọ ahụ pụọ.	https://www.bbc.com/igbo/articles/ckk2k0wgzyxo
entertainment	Chimamanda Adichie's Americanah: Gịnị ka Naịjirịa na Kenya na-azọ?	"Naịjirịa na Kenya bụkwa otu nna akpọrọ 'Afrịka' mụrụ ha mana ọdịka akwụkwọ ""Americanah"" nwa ada Igbo bụ Chimamanda Adiche akpariela ndọrọndọrọ n'etiti ha. Ha abụọ nọ na soshal midịa na-ekwusi ike maka etu Lupita Nyongo bụ onye Kenya sị chọọ ịkpa agwa ka onye Igbo n'ihe nkiri a ga-eji akwụkwọ ahụ wee mepụta. Chimamanda Adiche dere Amerịcanah n'afọ 2013. Lupita gotere ohere ijiri akwụkwọ mee ihe nkiri n'afọ 2018. Mgbe ahụ, Chimamanda kwuru na aka ya agaghị adị n'atụmatụ etu ihe nkiri esi akwụkwọ mepụta. Mana, ọ sịkwa na ya ga-agba mbọ hụ na enwetere asụsụ Igbo ọfụma na ya bụ ihe nkiri. Nke pụtara na o nwereike nye aka hụ na Lupita mere nke ọma na ya bụ ihe nkiri. Kemgbe WarnerMedia's kwuputechara ya, ndị mmadụ na-ekwu na soshal midia na-ekwesịghị ị nye Nyongo ohere ịkpa agwa ka onye Naịjirịa n'ihe nkiri Americanah makana o nweghị ire ndị mba ahụ. @Duke Edoho dere na twitter na ọ bụrụ na Nyongo kpa agwa dịka onye Igbo n'ihe nkiri a, ọgaghị atọcha ụtọ. Onye ọzọ kwukwara, ""anyị nwere ụmụnwaanyị na-eme ihe nkiri ọfụma na Naịjirịa ga-akpali agwa ahụ nkeọma"". Mana ndị Kenya nọ na twitter kwuchitere nwanne ha ọnụ na-ekwu na onweghị onye Nyongo nọchịrị ụzọ makana ọ bụ ọkaibe n'ihe nkiri. Ụfọdụ chetara ụmụ Naịjirịa na ọ bụ ndagwụrụgwu ọwụwa anyanwu Afrịka kpalitere mmuọ Beyonce ma kwalite ihe nkiri ya akpọrọ 'Lion King'. Akụkọ ndị ga-amasị gị"	https://www.bbc.com/igbo/afirika-49705857
sports	Leicester City: Brendan Rogers na Kolo Toure anarala ọchịchị	Leicester City enyela Brendan Rogers ọrụ onye nchịkọta otu ha na-erughi ụbọchị atọ ha chụrụ Claude Puel. Ka ha na-ewe Rogers chịkọtaburu otu egwuregwu Liverpool site n'afọ 2012 ruo 2015 n'ọrụ, ha kpọbatakwara Kolo Toure gbaburu bọọlụ ọtụtụ afọ n'Arsenal, Liverpool na Manchester City. Ọ kpọbatakwara Chris Davies nakwa Glen Driscoll ga na-elekọta ahụike ndị otu a. Cheta na Rogers na Toure rụkọrọ ọrụ n'otu egwuregwu Celtic, ebe Rogers buliri iko asaa n'ime otu afọ na ụma. N'akwụkwọ ọrụ Rogers dị afọ iri anọ na isii binyere aka, ọ ga-anọ na Leicester City ruo ọnwa Juun afọ 2022. Mmeri Buhari Ọ bụrụ na ị nụbeghị, ka anyị gbaara gị ama na Onyeisiala Muhammadu Buhari alọghachịla ịchị Naịjirịa afọ anọ ọzọ. N'okwu o kwuru iji nabata mmeri ya, o kwere nkwa ịgbalị karịa mbụ n'ihe gbasara nchekwa,  akụnaụba nakwa ibuso mpụ agha. N'ịkpọpụta onye meriri, onyeisi Inec bụ Mahmood Yakubu kwuru na Buhari nwetere vootu karịa nke onye zọrọ ọchịchị n'okpuru pati PDP bụ Atiku Abubakar, ma mezuo ihe iwu kwuru, nke mere o ji pụta ka onyeisiala. Gụọ akụkọ a n'uju ebe a: Presidential election 2019: Buhari achakeela ọzọ PDP Ajụla mmeri Buhari Otu pati PDP ajụla ịnabata mpụtara kpọpụtara aha Buhari dịka onye meriri ntuliaka, ka ha na-ekwu na akaebe si n'ọgbọ ntuliaka dị iche iche gosiri na ọ bụ Atiku Abubakar ka ndị Naịjirịa họpụtara. Ka ọ dị ugbua, ndị mmadụ nọ n'ọnọdụ ndị n'ọchị ndị n'akwa maka ndị ha kwadoro na ya bụ ntuliaka. N'ofesi, Ihe ruru mmadụ iri isii ka tọrọ n'ime ebe a na-ezo ezo egwuputa ọlaedo n'ime ala, n'obodo Sulawesi dị na mba Indoneshia. Ndị ọrụ gbatagbata mba ahụ sị na otu onye anwụọla ebe a gụpụtarala mmadụ iri na atọ. N'egwuregwu, Goolu abụọ Angel Di Maria nyere na otu nke Meunier gbakpuru, nyere PSG mmeri na be ha ka ha zutere Dijon n'asọmpi Coupe De France. Gere akụkọ BBC n'otu nkeji Ihe nkiri	https://www.bbc.com/igbo/afirika-47384000
sports	Tottenham vs Manchester City: Tottenham agbaala Manchester City ose n'anya	"Asọmpi otu egwu bọọlụ Tottenham Hotspur na Manchester City bụ nke kpọtụrụ na mgbede a n'egwuruegwu Premịa Lig. Tottenham Hotspur ji ọkpụ goolu abụọ merie Manchester City. N'eziokwu, Manchester City agbanyeghị na ha nọ n'obi ndị Tottenham site ka ha sị gbaa ha bọọlụ. Na nkeji nke iri atọ na itoolu ka ndị Manchester City newtara penariti mana Ilkay Gundogan tara ya. Tottenham ezughi ike n'agba nke mbu ebe Manchester City chị ọkụ sodo ha ma gbata akwụkwọ ịdọ aka na nti atọ ebe Tottenham ji otu tupu ha alaa ezumike. Ka abatachara ezumike ka enyechere Olexandr Zinchenko mpempe akwụkwọ mmeemmee na nkeji 60"". Steven Bergwijn nke Tottenham ji otu ọkpụ zaa aha ya na nkeji 63 iji kasie Mourinho obi. Ọ dị ka nke ahụ ezughị, Son Heung-Min nwaafọ Saụt Koria tinyere Tottenham goolu nke abụọ na nkeji 71. Mmeri a mere ka ndị Hotspur gbagolite na ogogo nke ise ebe Manchester City ka gwunyere na ogogo nke abụọ ha nọbu. Ọnwụ Manchester City na-esi ịnapụ Liverpool ndị nke mbụ na Lig kpuru afọ n'ala n'izu a ebe Liverpool ka jicha ihe ruru akara 22 aga ha. Akụkọ ga-amasị gị: Ihe nkiri ga-amasị gị:"	https://www.bbc.com/igbo/egwuregwu-51350146
religion	Nchọpụta egosila na Pope Benedict XVI emeghi ihe ọbụla maka mkpesa mmetọ ụmụaka anọ e kpesaara ya	"Nchọpụta egosila na enweghi ihe Pope Benedict nke iri na isii bụbu onyeisi ụka Katọlik, mere maka okwu mwakpo ụmụaka anọ e kpesara n'aka ya oge ọ bụ Achbishọp nke Munich. Pope Benedict nọ n'ọkwa ahụ site n'afọ 1977 ruo 1982, agbụrụla aka ya n'ebubo ahụ mere mgbe ahụ ọ na-abụbeghi Pope. Otu ụlọọrụ ndị ọkaiwu nọ na mba Jamini bụ ndị nzukọ Katọlik goro ka ha mee ya bụ nchọpụta. Ha sị na nchọpụta ha gosiri na ya bụ Poopu aha ya bụ Josef Ratzinger mgbe ahụ, nọ n'ụlọ ya bụ ewu mụọ n'ọgbụ n'aka ụmụaka anọ ahụ. Nke ka njọ bụ na ndị ụkọchukwu mere arụ a ka nọkwa n'ụka na-ekpori ndụ ka ọ nweghị ihe mere. Poopu Benedict XVI gbara afọ 94 ugbua, bụ Poopu mbụ gbara arụkwaghị m kemgbe afọ narị isii (600), mgbe o mere ya n'afọ 2013. Ọ sị na ọ bụ maka ike ọgwụgwụ ka ya ji tinye ya bụ akwụkwọ arụkwaghị m. Ndị ọrụ wepụtara ya bụ akwụkwọ nchọpụta bụ ndị a kpọrọ Westpfahl Spilker Wastl n'asụsụ Jamini. N'ime ya, Ọkaiwu Martin Pusch kwuru na, ""ikpe abụọ maka mmetọ ụmụaka a mere mgbe ọ nọ n'ọchịchị nke steeti kewapụrụ ndị mere ya. N'ikpe abụọ ahụ ndị kpara ya bụ arụ ka nọ n'ụka"". Otu mgbe, e boro ya na ọ ma maka otu ụkọchụkwụ metọrọ nwa nwoke bụ ndị ezitere na dayọsis ya, mana onweghị ihe o mere fada ahụ. Akụkọ kwuru na Poopu Benedict edegarala ndị ọrụ nchọpụta a ọtụtụ akwụkwọ na-aja ha ike maka ezigbo ọrụ ha ma gọọ na ụkwụ na na aka ya emetụghị ụtụ chara acha na ya bụ okwu. Akwụkwọ nchọpụta a gosiri na ya bụ Poopu nọ n'ọgbakọ ebe a na-akpa maka ya bụ okwu ma nyụọ ntị mmanụ. Ihe Vatikan mere Vatican sị na ha ga-eleba ya bụ akwụkwọ anya mgbe e biputara ya. Akwụkwọ nchọpụta ọzọ e biputaburu na-ekwụ na-achọpụtara mmetọ ndị ụkọchukwu mere karịrị 3,600 kemgbe afọ 1946 ruo 2014. Ọtụtụ n'ime ndị e metọrọ bụ ụmụnwoke ndị Bekee kpọrọ 'mass servants"". Akwụkwọ nchọpụta ọhụrụ a e mere na mpaghara Munich na Freising hụrụ na e metọrọ ihe ruru mmadụ 497 site n'afọ 1945 ruo 2019. Ọ bụghịkwa naanị Poopu a ka e boro ebubo a, ya bụ nchọpụta na-arụjere achbishọp nke mpaghara ahụ bụ Kadịnal Reinhard Marx aka ọjọọ, sị na ọ gbara nkịtị na mmetọ abụọ. Ya bụ Kadịnal etinyelarị akwụkwọ arụkwaghị m maka ya bụ ebubo kemgbe Juun afọ 2021, sị na ya kwesịrị ịketa n'ụta mmetọ ndị a, mana Pope Francis ekweghị anabata akwụkwọ ya. Mana mgbe gara aga Pope Francis emegharịala iwu e tiri maka imetọ ụmụaka, ime ka ahụhụ so ya tawanye akpụ."	https://www.bbc.com/igbo/afirika-60073671
entertainment	"""Anaghị m ahụ onwe ka onye nwere nkwarụ"" - Ọkpọ ụbọ na-enweghị mkpịsị aka"	"Djagbo Bishop bụ onye oti egwu; ịkpọ ụbọ nke bekee na-akpọ 'bass guitar'. Ihe nke ya ji atụ onye ọbụla n'anya bụ na o nweghị mkpịsị aka, mana onye nwere mkpịsị aka anaghị akpọ ụbọ karịa ya. Ọ bụghị naanị ụbọ ka Djagbo Bishop na-akpọ; ọ na-akụ ịgba, ọ na-akpọ 'keyboard'. Abịa n'ịgụ akwụkwọ, Bishop nwere nzere B.sc nakwa nke 'Masters'. Aka ya abụọ, nke mkpịsịaka na-adịghị, ka o ji dee ule ya niile na Mahadum Delta Steeti dị n'Abaraka, iji nweta nzere ndị a. Na mkparịtaụka ya na BBC Igbo nwere, Djagbo Bishop kwuru na ọ bụ etu ahụ ka nne ya si mụọ ya. Mana ọzụzụ nne na nna ya nyere ya bụ ka ọ ghara ịhụta onwe ya dịka onye nkwarụ, maọbụ onye pụrụ iche n'ebe ụmụnne ya ndị ọzọ nọ. Nke a mere na oge o toruru ịmalite agụmakwụkwọ, nne na nna ya gbara mbọ chọtara ya ụlọakwụkwọ, dịka ọtụtụ ụlọakwụkwọ jụrụ ịnabata ya. Ọ bụ n'ụlọụka ka Bishop si malite njem ys n'iti egwu. ""Oge m hụtara na egwu na-amasị m, abanyere m otu ndị na-agụ egwu n'ụlọụka, wee tinye uche m n'ịmụta 'keyboard',"" Djagbo kwuru. ""Mana otu ụbọchị ka m hụrụ ebe otu nwata nwaanyị na-amụ 'bass guitar', m na-ele ya anya etu aka ya si emegharị na 'guitar' ahụ, m wee kwuo n'obi m na ihe a bụ ihe m ga-emeli."" ""Oge o debere 'guitar' ahụ, agara m bulie ya, malite ịkpọ ihe ahụ m nụrụ ọ na-akpọ. Nke a wee tụọ ndị niile nọ ebe ahụ n'anya."" Bishop kwuru na ịkpọ ụbọ eweterela ya ọtụtụ ihe ọme na ndụ ya, ""mụ na ọtụtụ ndị egwu a ma ama dịka Sinach, Frank Edwards, Buchi, etikọọla egwu""."	https://www.bbc.com/igbo/articles/cxexz2d8kgyo
business	Insurance in Nigeria: Uru dị n'ikpuchi azụmaahịa gị maka ọdachi	Igbo tụrụ ilu sị 'Agha a gbara ama ya, a dịghị eri nwa ngwọrọ', nke a bụ ka ọ dị n'ihe banyere ikpuchi akụnaụba (Insurance) mmadụ maka ọdachi. Akụkọ a kọwara uru dị nakwa usoro onye azụmaahịa ọbụla nwereike iji chekwaa ngwaahịa ya maka ọdachi ndị gụnyere ọkụ ọgbụgba, mmiri oriri maọbụ izu ya n'ohi. Nke a na-abịa dịka ọtụtụ ngwaahịa ndị mmadụ lara n'iyi n'ọkụ gbara n'ahịa Ọchanja, Ọnịcha n'izuụka gara aga. Otu onye ọkacha n'okwu banyere ikpuchi akụnaụba bụ Golden Akukwe, kọwara uru ndị a ma nye ntuziaka etu e si eme nke a. Ọ sị na uru gbara ọkpụrụkpụ dị na mmadụ ikpuchi azụmaahịa ya bụ na ụlọorụ na-ahụ maka nke a (insurance company) ga-akwụghachị ya ụgwọ ngwaahịa ndị ahụ ma ọ bụrụ na ihe mee ha. O nyere ndị na-achụntaego ndụmọdụ ka ha gbalịa kpuchie ngwaahịa ha maka 'ihe Ọnịcha gwara Obosi'. Akukwe sị na ọ hụbeghi ọghọm dị na mmadụ ikpuchi ngwaahịa ya ma ọ bụrụ na onye ahụ mere ya n'ụzọ ziri ezi. Kedụ usoro mmadụ ga-eji kpuchie azụmaahịa ya? Akukwe kọwara ụzọ onye azụmaahịa nwereike iji kpuchie ngwaahịa ya maka ọdachi. Ọ sị na onye ahụ ga-eme ihe ndị a; Akụkọ ndị ga-amasị gị: Ihe nkiri ga-amasị gị:	https://www.bbc.com/igbo/afirika-50205502
entertainment	Actors Guild of Nigeria: Ime Sịnetọ Abbo 'patron' dịka ibute nsị n'ime ụlọ - Ụmụnwaanyị Nollywood	Ụfọdụ ndị na-eme ihe nkiri ọkachasị ụmụnwaanyị agbarụọla ihu etu ndịisi otu jikọrọ ndị na-eme ihe nkiri bụ Actors Guild of Nigeria (AGN) ji mee Sịnetọ Elisha Abbo papa ukwu ha. Nke a dị n'ihe onyonyo nakwa ihe ha depụtara n'akara soshal midia ha bụ ebe ha gbarụrụ ihe maka nke a. Hilda Dokubo gọsịpụtara iwe site n'ihe onyonyo dị n'akara twitter nke mere BBC Igbo ji gbaa ya ajụjụọnụ iji maka ihe bụ iwe ya. Dokubo gwara BBC sị na sịnetọ Abbo etozughi oke ịnata ọkwa ahụ maka agwa ọjọọ ọ kpasoro otu nwaanyị n'Abuja n'afọ 2019. Ọ sị na ọ bụ otu sịnetọ a bụ onye tiri nwaagbọghọ ihe n'ụlọahịa dị n'Abuja na-arịọghị mgbaghara n'ụzọ kwesịrị. Ọ gara n'ihu kwuo na ime Sịnetọ Abbo Papa ukwu n'AGN dịka ibute nsị n'ime ụlọ. Hilda sị na nke ka nke bụ na ndịisi ha emeghi ka ọtụtụ n'ime mara tupu e nye sịnetọ Abbo ọkwa ahụ. N'otu aka ahụ nwaanyị ọzọ na-eme ihe nkiri bụ Kate Henshaw tinyere ọnụ ya n'okwu a site n'akara Twitter ya. O kwuru na Elisha Abbo etorughi ịbụ papa ukwu n'otu AGN, ka ọ ghara ịma ụmụnwaanyị akantị. Mana onyeisi otu AGN bụ Emeka Rollas zaghachịrị ndị a site n'ajụjụọnụ ụlọọrụ ntaakụkọ Pulsetv gbara ya. Emeka sị na Abbo arịọla mgbaghara maka ịma nwaanyị ụra, na ọ dịghị ndị AGN n'aka ikpe ya ikpe. Ọ gara n'ihu kwuo na odoghi ya anya ma Hilda na Kate ha so n'otu AGN, na ọ ga-eleba anya n'akwụkwọ ka ọ mara	https://www.bbc.com/igbo/afirika-51935658
sports	AFCON Group F Result: Cameroun achụpụla Guinea-Bissau ajọ mmụọ n'anya	Otu 'Indomitable Lions' nke Kamerun ewerela ọkpụ goolu abụọ asataghị asata merie Gini Bissaụ na mmalite njem ha na asọmpi AFCON 2019. Goolu nke mbụ si n'aka Yaya Banana wee bia na nkeji 66, ebe Stephane Bahoken nyere nke abụọ na nkeji 69. Mmeri a enyela Kamerun akara atọ iji bụrụ ndị nke mbụ na 'Group F'. Kamerun na Gana ga-ezute onwe ha n'ụbọchị Satọdee abalị iri abụọ na itoolu nke ọnwa Juun. N'egwuregwu nke ọzọ e nwere taa, otu egwu mba Gana na ndị Bene Repọblik zutere onwe ha ma were goolu abụọ gbaa onwe ha onye lawa, onye lawa.	https://www.bbc.com/igbo/afirika-48765903
entertainment	Igbo Tradition: Otanjele, uri na ihe ntecha ndị ọzọ ụmụagbọghọ Igbo ji achọ mma mgbe gboo	Nwaagbọghọ Igbo ọbụla na-amaghị ka e si etecha onwe ya dị ka nkịkara akwa n'anya ụmụagbọghọ ibe ya. Ị chọrọ ịma agbọghọ chapụrụ achapụ, ị lee ya anya ị ga-ahụrịrị ka ahụ ya si akwọ mụrụ mụrụ maka ihe ntecha dị iche iche o jiri chọọ onwe ya mma. Akụkọ a ga-egosi anyị ihe ntecha ole na ole ụmụagbọghọ Igbo ji achọ mma mgbe elu ka bụ ala ọsa. 1.Ka anyị malite n'ọtangele: Ọtangele bụ pawụda ojii. Ọ dị ka ihe eji unyi akwọrọ akwọ wee mee. Nke a bụ nke a na-akpanye n'anya. Ụfọdụ na-akpọ ya tiro. Ụmụagbọghọ techaa ọtangele, anya ha a na-egbuke ka ọnwa. 2.Uri Ihe ntecha a esi na mgbọrọgwụ enweta bara ezigbo uru n'ala Igbo makana eji ya ese eserese n'ọnụ maọbụ ụkwụ nwaanyị Igbo ọbụla ọ na-amasi. O nwereike ite ya n'ahụ ma ọ na-eme emume alụmdi na nwunye maọbụ ọ gawa mmemme ndị ọzọ a na-eme n'ala Igbo. E nwekwara ike iji uri dozie ụlọ maọbụ ahụ aja ụlọ mmadụ. Mbata ozioma nke Jesu Kristi metụtara etu esi akwanyere uri ugwu maka na ndị ụka na-eche na ọ bụ ihe ndị ọgọ mmụọ. 3.Uhie Uhie bụ pawụda na-acha uhie uhie. A na-eji ya akwado ụfọdụ ụmụagbọghọ maka alụmdi na nwunye n'oge gboo. E techaa nwaagbọghọ uhie a, ahụ ya a na-akwọ mụrụ mụrụ. 4. Ayọrọ Mgbaji Nke a bụ nke ụmụagbọghọ na-anya n'ukwu ma n'olu. Ọ na-abụ nwaagbọghọ chọọ ịlụ di, a nyanye ya n'ukwu, olu ma ụkwụ ka ndị mmadụ kiriwe mma ya. Ọ na-achakarị uhie uhie maọbụ ọcha. Gịnị na-emezi ugbua? Ihe ejirila ike gbanwe ugbua dịka ihe ndị a gbara kasa. Ọtangele, Uhie ọnụ ma ayọrọ mgbaji eyirila uwe ọhụrụ nke buzi na onye ukwu ma onye nta jizi ha eme ngala ma na-enweta ezigbo ego site n'ire ha. Ndị ntecha mere aka ọrụ na-ekwusi ike na ọ na-agara ha ezigbo ahịa makana nnunu ichọ mma ahụ na-ebe mgbe ahụ n'etiti ụmụnwaanyị ka na-ebe ugbua.	https://www.bbc.com/igbo/afirika-52553379
business	Igbo Arts: Etu m si eji uli Igbo emepụta akwa ọgbaraọhụrụ bụ sọ mma - Uchechukwu Ezeemo	Omenala Igbo were ihe nka dị icheiche e ji mara ya ma n'oge gboo ma n'oge ugbua. Uli bụ otu ihe ụmụagbọghọ ji achọ onwe ha mma n'oge mbụ, mana ọ dị ya bụ ihe a laala ugbua. Mana nwaokorobịa a bụ Uchechukwu Ezeemo achọpụtala ihe ọzọ e ji ya eme. Uchechukwu Ezeemo ji uli emepụta ụdị akwa dị iche iche bụ sọ mma. O gosiri BBC Igbo etu o si eme nke a. Ndị mere akụkọ a bụ Chiemela Mgbeahuru.	https://www.bbc.com/igbo/afirika-55467589
religion	Mbaka: Fada Cajetan abụghịzị enyi Adoration Ministry n'ihi mkparịtaụka BBC Igbo	"Ọnụ na-ekwuru Adoration Ministry n'Enugwu bụ Maximus Ugwuoke agọọla na awakpoghị ndị ntaakụkọ BBC n'ogige ụbọchị Wenezde. BBC kwuburu na ụmụnwoke dị iri abụọ wakporo ha n'ihu Fada Mbaka, ka ya bụ Fada ji aka ya na-adụ ya aka n'ọnụ ma na-akpọ ya aha ọjọọ. Fada Obiekezie bụ onye dubara ha ịgba Fada Mbaka ajụjụọnụ. Maazị Ugwuoke n'okwu ya sị na akụkọ mwakpo a bụ akụkọ ""nkata a kpara iji mechu aha Fada Ejike Mbaka ma meekwa ka ndị mmadụ na-asọpụrụ ma na-ahụ n'anya."" N'ime akwụkwọ mgbasaozi o binyere aka, Ugwuoke dere na Fada Obiekezie abụghị enyi Adoration Ministrị maka ajụjụọnụ ndị BBC Igbo gbara ya. Cheta na ụkọchụkwụ ụka Katọlik n'Enugwu bụ Fada Ejike Mbaka na ndị ọrụ ya kụrụ ndị ntaakụkọ BBC Igbo mmadụ abụọ nakwa ọkwọụgbọala ha ihe tinka kụrụ pan ma nara ha ekwentị ha na ngwaọrụ ntaakụkọ ha n'ogige Adoroation Mbaka n'Enugwu. Etu Mbaka na ndị na-eso ya siri wakpoo ndị ntaakụkọ BBC n'Enugwu Obianinwa, Agbanelo na ụkọchukwu du ha bụ Rev Fr Cajetan Obiekezie gara n'ogige 'Adoration Ministry Enugwu' ịgba Mbaka ajụjụọnụ oge a wakporo ha. Ndị ọzọ so gaa njem a bụ Ndubuisi Nwafor, bu ọkwọụgbọala nakwa onye enyemaka Fada Obiekezie bụ Solomon Orakam. Ọ bụ n'elekere iri nke ụtụtụ ka ndị ruru ụlọ ụka Mbaka. Dịka Obianinwa bụ onye ntaakụkọ anyị duru ndị ọzọ gaa ya bụ ije si kọwaa, ""nke a mere dịka ha chere Mbaka ihe ruru awa atọ."" ""Ọ bụ n'elekere ise nke ehihe ka ha niile si ụlọụka ahụ gawa be Mbaka ịgba ya ajụjụ ọnụ a."" Obianinwa sịrị: ""Anyị bịara ịgba Fada Mbaka ajụjụ ọnụ n'Adọration (oge ekpere na-aga), mana ọ gwara anyị ka anyị gaa n'ụlọ ya nke dịkwa n'ogige ahụ chere ya. ""Anyị chere ọtụtụ awa tupu ya abịakwụte anyị, ma gbanwe, bido na-egosi iwe, sị na anyị dere akụkọ ọjọọ banyere ya."" ""Fada Mbaka nyere ndị okorobịa ya iwu ka ha nara anyị igwe e ji ese onyonyo na ekwenti anyị ma tie anyị ihe."" Obianinwa siri na ndị a Mbaka kpọtara yiri ha egwu ma sị na ha ga-egbu ha maka ide akụkọ megidere Mbaka. Onye ntaakụkọ BBC sị na oge ndị a na-aba mba, Mbaka na Obiekezie si n'ime ụlọ ebe ha nọ pụta were tụwa ya aka n'ihu na-akpọ ya ""satanic"". Ọ sị: ""Ọ bụ mba Mbaka na-aba mere ka ndị okorobịa malite bawa oke mba ma majawa ha. ""Ha sepuru ""wig"" m kpu n'isi ma tọdo Agbanelo n'olu. Fada Obiekezie bịara isi ka ha kwụsị mana ha wakporo ya ma nara ya ekwenti ya."" Obianinwa sị na ọ bụ oge ya malitere iti mkpu na ""ụwa ga-anụ na ọ bn̄ụ na be Mbaka ka egburu ndị ntaakụkọ BBC"" ka mwakpo a kwụsịrị. Obianinwa sị: "" Ọ bụ ugbua ka Mbaka sị ka anyị pụọ tupu ndị otu ya egbuo anyị. Ọ gwara ha nye anyị ngwa ọrụ anyị. Ha chụpụrụ anyị n'ebe ahụ. Ndị otu ya so anyị n'azụ ruo oge anyị hapụrụ Enugu ịchọ ọgwụgwọ na enyemaka ndị uweojii."" Ha mechara nyeghachi ha igwe onyonyo ahụ na ekwentị ma dupụ ha n'ogige ha dị n'Emene. Fr Obiekezie kwukwara otu ihe ahụ. Ọ gwara BBC Igbo na ya gara gwa Fada Mbaka isi ije ndị BBC. Ọ sị na Mbaka kwere nkwa na ọ ga-aza ha ma o mecha adọration mana ọ tụgharịrị gosiwa ha iwe."" Fr Obiekezie, sị na ya bụ enyi Mbaka, na BBC Igbo nweburu mkparịtaụka ebe ọ katọrọ Mbaka maka ụfọdụ okwu ndọọndọọ ọchịchị  ọ na-etinye ọnụ na ya, nke o kwuru na o kwesịghị ekwesị. Father Mbaka bụ ụkọchụkwụ ụka Katọlịk a ma ama na Naijiria maka  amụma ọ mara tupu Ntuliaka 2015 na Muhammadu Buhari ga-emeri aka na-chị Naijiria oge ahụ bụ Goodluck Jonathan. Maazị Ugwuoke sị na Mbaka Adoration Ministry akpọghị BBC ịbịa ịgba Mbaka ajụjụ ọnụ; mana ndị ntaakụkọ BBC sị na onye du ha gaa ebe ahụ gwara Mbaka na ha na-abịa. Akwọkwọ mgbasaozi o wepụtara sị na ndị BBC batara ka ndị amaghị ndi ha bụ ma na-esi onyonyo na nzuzo, mana ndị ntaakụkọ BBC kwụsịrị ike na ha emeghi etu a ma ncha. Akwụkwọ ahụ sịka na Fada Obiekezie bụ bụ onye ya na Adoration Ministry adịghị na mma naka mkparịtaụka ya na BBC mere."	https://www.bbc.com/igbo/afirika-55252934
entertainment	Lilian Esoro sị na akụkọ na ọ dịrị Blossom Chukwujekwu ime na-atọ ọchị	"Lilian Esoro bụ onye e ji ime ejije na Nollywood mara sị na o nweghị ihe ọbụla o nwere ikwu maka ebubo ịnara mmadụ di ya e boro ya. Onye mbiputa akụkọ bụ Stella DimokoKorkus dere sị na Esoro dị ime nwa onye ejije ibe ya bụ Blossom Chukwujekwu. Mana esoro gwara BBC Igbo n'ekwentị sị na ọ gaghị ekwu ""pịm"" maka okwu ahụ makana e nweghi okwu dị ya. Kama n'elu ihe a na-akpọ ""Instagram story"" ya na soshal midia, o dere sị ""e kelekwaa m unu"" ma na-achị ezigbo ọchị. N'otu aka ahụ, BBC Igbo gbalịrị inweta Chukwujekwu n'ekwentị nke ya mana o bulighị ya, mana o tinyere foto ebe ọ na-achị ezigbo ọchị n'elu Instagram ya ka aha ya na-efegharị. Kedụ ihe butere akụkọ a? Dimokokorkus e ji 'SDK 'mara dere akụkọ na Chukwujekwu akwarala ngwongwo ya si n'ụlọ ya na nwunye ya bi kemgbe afọ 2016 ha lụrụ, kwapụ. O kwuru na nke a mere makana Esoro dị ime nwa ya. Okwu si n'ime ya pụta: Ndị mmadụ malitere ịkpa maka Esoro na Chukwujekwu makana ha bụ ndị na-ewu ewu. Aha ha malitere iwu n'elu Twitter, ebe ụfọdụ na-ekwu na ọ pụtara na Esoro nwere obi ime nwaanyị ibe ya ụdịrị ihe ya na onwe ya gabigara oge ọ lụburu Ubi Franklin. @barbie_juliet04 kwuru na o che na enweghi ihe ga-esenwu okwu n'etiti Chukwujekwu na Maureen nwunye ya. @ehte_ na-ajụ etu Esoro si hapụ di ya maka ụdịrị ihe a wee soro di mmadụ. @tascaramel2 kwuru sị na ebe ọ bụ na Esoro nwere obi ime nwaanyị ihe a, na ọ maghịzị anya ọ ga-eji na-ele ndị mmadụ. Akụkọ ga-amasị gị: Ihe nkiri ga-amasị gị:"	https://www.bbc.com/igbo/afirika-49612847
business	Workers Salary: Abia, Imo na Enugwu so steeti ebe e ji ndị ọrụ ha ụgwọ	"N'ụbọchi olemaole gara aga ka ihe onyonyo nke ndị mmadụ sị na ọ bụ Bishọp ụka katolik bụ John Ebebe Ayah na-agwa gọvanọ Cross River steeti bụ Ben Ayade ka o were onyinye nde naịra iri abụọ na ise ọ chọrọ ịnye ụloụka were kwụọ ndị ọrụ eji ụgwọ ọnwa ha. Nke a mere ka ọtụtụ ndị eji ụgwọ ọnwa maọbụ ndị mara ndị e ji ha ụgwọ ọnwa bido kwusịwa okwu ike. Benson Upah bụ ọnụ na-ekwuru otu Jịkọrọ ndị ọrụị Naijirịa bụ Nigeria Labour Confress (NLC) sị na ihe Bishọp Ebebe gwara Ayade maka onyinye ya juru ha afọ. O kwuru sị, ""Ya bụ okwu sitere n'obi ọcha pụta dị mma"". O kwuru na ọ dịghị mfe ịtụhapụ onyinye dị etu a ma sịkwa na ọ bụ ihe gosiri ezigbo nwafọ Naijirịa. Upah kwuru sị, ""Ọ bụ eziokwu na ọtụtụ steeti ji ndị ọrụ ha ụgwọ ma kọwaa ihe mere o jiri dị etu a, Kama enweghị nkọwa ọbụla nwereisi kpatara ha jiri jide ego ndị ọrụ"". O kwuru na ọ bụ agwa ngalaba NLC akwadoghị n'ụzọ ọbụla. O kwuru sị, "" Mgbe onye ọrụ rụrụ ọrụ ya, ekwesịrị ịkwụ ya ụgwọ ọrụ ya, ọ dị n'akwụkwọ nsọ"". Upah kọwara sị, ""Onye ọbụla bụ onye ọrụ nwere opekatampe mmadụ anọ na-elekwasị ya anya, ma ịkwụghị onye dị etu a ụgwọ ị na-emegide iwu ma na-emekpa kwa ndị ahụ ahụ"". O kwukwara na onye na-eji ndị ọrụ ya ụgwọ na-akwado ụbịam ma na-akwalite mpụ n'obodo. O kwuo sị,"" Enweghị onye họpụtara mmadụ na ntuliaka ka ọ taa ya ahụhụ"". Upah kwuru na ha ndị Gọvanọ ndị a ji ụgwọ enweela mkparịtaụka kwamgbe kwamgbe ma ụfọdụ mgbe ha na ndị otu ha nọ na steeti ndị a emekwaala ngagharịiwe. Ndị nkuzi ụlọakwụkwọ Abia State Polytechnic nke dị n'Aba, Abia Steeti ejirila anya ha hụ ntị ha dịka gọọmentị akwubeghị ha ụgwọ ọnwa kamgbe  ọnwa iti atọ. N'ọnwa Juun ka Gọọmentị Abia steeti pụtara sị na ha ewepụtala  nde N450m a ga-eji kwụọ ha ụgwọ ọnwa atọ eji ha, kama gọọmentịkwuru na ọ bụ onye ọnataego ụlọakwụkwọ ahụ ji ha ikwunye ya bụ ụgwọ n'ihi na ha enweghị ọbaego nke 'TSA"" a ga-akwunye ya bụ ụgwọ. E nyere onye ọnataego ụlọ akwụkwọ a otu abalị ka ọ mepee ya bụ ọbaego. Onye ntakụkọ BBC nọ na steeti ahụ kwuru na ọnataego emepela ya bụ ọgaego ma ruo tata akụkọ na-apụta, enwebeghị onye ụlọọrụ ụloakwụkwọ a nweterela ụgwọ ọnwa ya. Onye ntakụkọ a gụpụtara ụfodụ ngalaba ọrụ Abia Steeti eji ha ụgwọ ọnwa nke gụnyere Abia State Polythechnic, Abia State University, ngalaba Hospital Management Board, Abia State College of Education, dgz. Ọ kọwara na ndị larala ezumike nka na steeti ahụ sokwa na ndị eji ụgwọ ọnwa olemaole. BBC Igbo kpọtụrụ kọmịshọna mgbasa ozi Abia Steeti bụ Eze Chikamnaayọ kama ọzaghị ekwe ntị ya. N'Enugwu steeti , ndị kachasị ebe akwa arịrị maka ụgwọ eji ha bụ ndị laarala ezumike nka. Otu onye rụụrụ steeti a ọrụ ma laa ezumike nka siri na ọgafeela otu afọ akwụsorola ha ụgwọ ezumike nka ha. O kwuru sị, "" Ọ bụ n'ọnwa Julai afọ 2022 ka ha kwụrụ anyị ụgwọ nke ọnwa Jenuwarị afọ 2021"" Cheta na ndị nkuzi Prịmarị na steeti a gbara abụbọ ọrụ n'ihi na gọọmentị ekweghị ịkwụ ha ụgwọ opekete mpe ekwesịrị ịkwụ ha agbanyeghi na ndị ọrụ gọọmentị ndị ọzọ na-anata ya bụ ụgwọ. Ọ bụ n'ọnwa Mei, ụbọchị isii ya ka ha bidoro ya bụ abụbọ ọrụ ma kwụsị ya n'ụbọchị isii nke ọnwa Jun. Kama kepu kepu na-ekwu na ha ebidola abụbọ ọrụ ọzo agbanyeghị na ụmụ akwụkwọ nọ ezumike ugbua. BBC Kpọtụrụ onye ndụmọdụ gọvanọ steeti a maka mgbasa ozi bụ Steve Orurua, kama o kwuru na onweghị ike ikwu okwu ugbua. Gọvanọ Rivas Steeti bụ Ben Ayade bụ onye Bishop anabataghị onyinye ya ka ndị ngalaba dịka nke Trade Union Congress nke steeti ahụ na-ekwu na eji ndị ọrụ ha ụgwọ. BBC kpọtụrụ Christian Ita bụ onye ode akwụkwọ pụrụiche maka mgbasa ozi nke steeti a n'ekwe ntị kama ọzaghị. N'aka nke ọzọ ka Gọvanọ Benue steeti na-ekwu na ọ na-esiri steeti ya ike ịkwụ ndị ọrụ gọọmentị ụgwọ. O kwuru mgbe ya na ndị ntaakụkọ nwere mkparịta ụka na Benue Steeti n'ụbọchị 22 nke ọnwa Juun 2022 ma sị na ọ bụ dịka ọnụ ego eji arụ ọrụ gọọmentị, NNPC anaghị akwu ego nkwado ha kwesịri ịkwụ ma etu steeti ahụ anaghịzi enwe ike ịkpata ego nke ya."	https://www.bbc.com/igbo/articles/cjkevk0jev1o
health	'O nweghi onye gwara m na inye nwa ara na-afụ oke ụfụ'	Inye nwa ara bụ otu ihe mara mma nke ukwuu ma bụrụ etu Chukwu siri kee ya na nne ga-esi zụọ nwa ya ọ mụrụ ọhụrụ nrị mgbe ọ ka dị ọhụrụ, Nke a kpatara na ọtụtụ niile ndị na-amụ nwa na-enye nwa ara. Chukwu kere inye nwa ara ka ọ bụrụ ihe mara mma ga-enyere nne na nwa aka ka ha nwee ezigbo njikọ n'etiti ha makwa wulite ịhụnanya n'etiti nne na nwa. Nwaanyị ọbụla mụrụ nwa ọhụrụ maọbụ na-akwado ịmụ nwa na-ele anya na ya ga-enye nwa ya ara. Mana ọ bụkwanụ ihe akị ilu na-atọ na ntị ka ọ na-ada n'ọnụ? Inye nwa ara mara mma nke ukwuu ma bụrụ etu Chukwu siri kee ya mana ọ bụghị ọnatarachi dịka ọtụtụ si eche. Nke a kpatara na ọtụtụ ụmụnwaanyị ji ebe akwa arịrị maka ihe ha na-ezute oge ha na-enye nwa ara. Dịka a na-eme emume ncheta inye nwa ara nke afọ a, BBC Igbo gbara ụfọdụ ụmụnwaanyị ajụjụọnụ gbasara etu inye nwa ara ha siri gaa nakwa ihe e kwesiri ịgwa ụmụnwaanyị tupu ha amalite inye nwa ara. Lee ihe ndị ha sara anyị n'onyonyo dị ebe a.	https://www.bbc.com/igbo/articles/c13nmymd6p4o
business	International Poverty Eradication Day: Lee ụzọ ị ga-eji were ekwentị gị kpatawa ego	"Ụwa na-agbanwe n'ike n'ike dịka tekịnụzụ na-akawanye mma kwa ụbochị. Ịntaneetị so n'otu n'ime ihe wetara mgbanwe pụrụiche n'ụwa nke mere ọtụtụ ji ekwu n'ụwa ugbua dizi ka otu obodo (Global village). N'ihi mgbanwe a ịntanetị wetara, ohere buru ibu mmadụ ị nọ n'ụlọ ya, were igwe kọmputa maọbụ ekwentị ya na-akpatara onwe ya ego. Ụbọchi 17 nke ọnwa Ọktoba ọbụla bụ ụbọchị otu 'United Nations' wepụtara iji kwalite mbọ a na-agba ikpochapụ ụbịam n'ụwa niile. A na-akpọ ụbọchị a na bekee ""International Day for the Eradication of Poverty"", bụ nke a malitere afọr iri atọ na ise gara aga, na 1987. Isiokwu emume a nke afọ 2022 bụ ""UGWU DỊỊRỊ NDỊ ỌRỤ NIILE: Mbọ anyị na-agba maka oke ruuru onye, udo nakwa ọdịmma ụwa."" Nnyocha egosila na otu ihe nyere aka n'ibelata ụbịam n'ụwa bụ ịntaneetị, maka na o mepeela ọtụtụ ohere nke mmadụ nwere iji nyere ndụ ya aka. Iji maa atụ, ekwentị a mmadụ na-eji akpọ maọbụ na-aza oku nwere ọtụtụ uru ọ bara iji nyere mmadụ aka kpọpụ onwe ya n'ụbịam. Ọkaiwu Anulika Enemuo bụ onye ihe gbasara ịkpata ego n'ịntaeeti (online business) doro anya, kọwaara BBC Igbo ụfọdụ ihe mmadụ nwere ike iji ekwentị ya na-eme iji na-akpata ego. Onye ntoroọbịa ọbụla ị kpara aka n'ọnụ ugbua, ọ sị gị na ya etinyela ego ya na Bitcoin. Bitcoin bụ ụdị ego anaghị ahụ anya; Bekee kpọrọ ya 'Digital Currency' maọbụ 'Virtual Currency' maọbụ 'Cryptocurrency'. Iwu Naịjirịa amachighi mmadụ itinye aka n'ụdị ego a, mana ọ dịkwa mkpa ka mmadụ mara ụlọọrụ ọ na-etinye ego ya n'aka ha. Ọkaiwu Enemuo dọkwara aka na ntị ka mmadụ hie asaa n'anya ugbua tupu i tinye aka na 'crypto', maka na ọtụtụ adịgboroja dị nke nwere ịnapụ mmadụ nwa ntakịrị ego nke o nwere enwe. 2. Ire ahịa n'ịntaneetị (Online retail business) Ọtụtụ ụlọahịa dị n'ịntaneeti ebe mmadụ nwere ike idebanye aha ma malite ire ahịa. Otu onye achọghị ka a kpọpụta aha ya kwuru na ya nwere ụdị ụlọahịa a ebe ọ na-eresi ndị mmadụ ihe dị icheiche dịka akwa, akpụkpọ ụkwụ, ntutuisi aka mere, dịrị gawazie. O kwuru sị: ""Ihe m na-eme bụ itinye foto ihe ndị a n'akara Instagram, facebook, nakwa Whatsapp, mana ọ bụghị na azụtala m ha."" ""Kama ọ bụrụ na mmadụ chọọ ịzụ ihe ndị ahụ, aga m aga n'ahịa zụta ya, ma tinye obere ego n'elu (uru) ya  iji resi onye ahụ."" ""Ana m ewegara onye ahụ ngwaahịa ahụ n'ụlọ ya maọbụ n'ụlọọrụ ya, nke pụtara na ọ gaghị enye onwe ya nsogbu ịgawa ahịa."" Ọtụtụ ndị na-enweghịkwa ego ịchọrọ ụlọahịa, nwere ike zụta ngwaahịa ndị a debe n'ụlọ ha, ma werezie ekwentị ha na ịntaneetị na-egosipụta ya ka ndị mmadụ hụ ma zụrụ. Imirikiti mmadụ esila n'ụzọ dị otu a kpata ego nke ha ji nwetazie ụlọahịa nke ha, ma malite nke bụ ịtụ mgbere ahịa. Ọkaiwu Anuli kwuru na nkuzi so n'otu ihe mmadụ nwere ike iji ekwentị ya na-eme iji kpata ego. Ọ kọwara sị: ""'Coaching bụ ikuziri mmadụ ihe n'ụzọ onye ahụ ga-enwe ike itinye ya na ndụ ya ka ọ mịtara onye ahụ mkpụrụ."" ""E nwere ụdị 'coaching' dị icheiche dịka: Ikuziri mmadụ maka ọdịmma ahụike (fitness coach), ikuzi maka nchịkọta akụnụba (financial coach), ikuzi maka mkpata ego na azụmahịa (business coach), ikuzi asụsụ (language coach)."" ""Ụdị ihe ndị a bụ ihe mmadụ ga-ejinwu ekwentị ya mee, mana onye ahụ kwesịkwara ịma nke o riri tupu ọ malite ikuzi ya."" Nke a yitekwara 'coaching' mana ọ bụchaghị ya. Ọkaiwu Anuli kwuru na mmadụ nwere ike ide akwụkwọ gbasara etu e si eme otu ihe maọbụ nke ọzọ, ma na-ere ya n'ịntaneetị. Dịka Ọkaiwu Anuli si kọwaa, mmadụ nwere ike inyere onye ọzọ aka ire ngwaahịa ya, dịka akwụkwọ, ude, ọgwụ maọbụ ihe ọbụla nke ọ chọrọ ire. ""Mmadụ nwere ike inyere mmadụ aka ree ngwaahịa ya n'ịntaneetị iji nata obere ọmụrụnwa nke bekee kpọrọ 'commission'."" ""Iji maa atụ, ha abụọ nwereike kwekọrịta na ọ ga-akwụ ya otu narị naịra maka otu ngwaahịa o rere."" ""Onye ahụ ga-agbazi mbị iji ekwentị ya ree ngwaahịa ndị iji nara ọmụrụnwa ahụ ha kwekọrịtara."" Ihe ọzọ a na-akpọ 'Network marketing' bụ 'Multi-Level Marketing'. Nke a bụ mmadụ idebanye aha n'otu ụlọọrụ na-arụpụta ngwaahịa ma nyere ha aka na-agbasa ozi maka ngwaahịa ahụ ma na-erekwa ya. ""Dịka ị na-ere ngwaahịa, ị ga na-akpọtakwa ndị mmadụ ka ha na-esonyere ụlọọrụ ahụ,"" Ọkaiwu Anuli kwuru. ""Etu onye si gbaa mbọ ire ahịa nakwa ịkpọta ndị ọhụrụ ka ego ụlọọrụ ahụ na-enye ya ga-esi na-agbali elu."" ""Onye ọbụla nwere ekwentị ga-esinwu n'ụzọ dị otu a na-akpata ezigbo ego. Dịka ọtụtụ ji ise onyonyo mere akaọrụ, ndị ọzọ jikwa ise onyonyo nke ekwentị mere aka ọrụ. Ọtụtụ ekwentị juru n'ahịa ugbua nke ose foto (camera) dị na ha siri ike karịa igwe ose foto ndị ọzọ. Enwere ọtụtụ ọba ozi ga-akwụ gị ụgwọ iji zụrụ foto mara mma nke i sere. Ndị ọzọkwa na-eji ekwentị ha ese ihe ejije eji akụzi ihe maọbụ akpa ọchị ma tinye ha na soshal midia dị icheiche iji kpata ego. A na-akpọ nke a 'social media content creating'. 8. Onye enyemaka anaghị ahụ anya (Virtual Assistant) Dịka mmadụ si enwe onye enyemaka n'ụlọọrụ, nke a kpọrọ 'personal assistant, otu a kwa ka e si enwe onye enyemaka anaghị ahụ anya nke bekee kpọrọ 'virtual assistant'. Ọrụ ha gụnyere: ""Ihazi ozi email, ime nnyocha (intaneeti), ide akwụkwọ anamachọ ihe (proposals), dịrị gawazie. Lee ihe ọzọ nwere ike inye gị ego site n'ekwentị gị: Mana chetakwa... Ọ bụghịzi ihe ọhụrụ na ọtụtụ ndị ekperima juru n'ịntaneetị na-ezu ndị mmadụ ohi. Ya mere o ji dị mkpa ihi asaa n'anya tupu itinye akara ọbaego na webụsaịt ọbụla. N'otu aka ahụ, mmadụ kwesịkwara ịkpachapụ anya maka nke bekee na-akpọ 'pyramid scheme'. Ụdị nke a bụ ndị na-asị gị weta otu puku naịra ka ha nye gi puku naịra iri n'ime awa atọ. Ọkaiwu Anuli kwuru sị: ""onye ọ bụla kwere gị nkwa ibute ụkwa n'osisi ụkpaka, biko gbalaga."""	https://www.bbc.com/igbo/afirika-55643365
politics	Collins Nweke: Nwaafọ Igbo zọtara ọkwa ọchịchị ugboro atọ na Belgium	"Collins Nweke bụ nwaafọ Naịjiria gwara BBC Igbo ihe ọ gabigara ka ọ nọrọ n'ọkwa ọchịchị ugboro atọ na mba Beljiọm. Nweke rụrụ dịka kanselọ na-ahụ maka mmekọrịta mmadụ na mmadụ a na-akpọ ""social affairs"" na Bekee, n'obodo Ostend dị na mpaghara West Flanders. Nweke bụ onye mbịarambịara mbụ na-azọta ọkwa ahụ gwara BBC Igbo na ọ bụ ""oke ego"" dị na ndọrọndọrọ ọchịchị Naịjirịa kpatara na ọchịchị anaghị eru ndị o kwesịrị iru aka. O kwuru sị na ndị na-akwụba aka ha ọtọ na Naịjirịa buo ibu, na Ala Igbo na Naịjirịa niile ga-emecha dị mma. Akụkọ ndị ga-amasị gị:"	https://www.bbc.com/igbo/afirika-49247325
business	'National Grid' dara, kulie, gịnị ka ọ pụtara?	"Ụnyaahụ bụ wenezde, ụbọchị iri abụọ nke ọnwa Julaị ka gọọmentị Naịjirịa kwuru na ""National Grid"" dara nke ugboro isii ya kemgbe Jenụwarị 2022. Nke a gbagwojuru ndị mmadụ anya, mere ụfọdụ ji ajụ ajụjụ sị, ""kedụ ka 'national grid' ga-esi daa n'ụtụtụ kulie n'abalị? Onye ọkachamara n'ihe gbasara okwu ọkụ latrik bụ Ilo Faustinus Chinedu kọwara na ""ọbụghị igweọkụ na-ada"". Ọ sị na ọ bụ ọkụ gwụrụ n'aka ndị na-arụpụta ya bụ Generation Company of Nigeria, GenCos, maọbụ na ndị na-ego ọkụ bụ ndị Disco enweghị ego ha ji egozụ ọkụ. Ilo kwuru na ihe mere ọkụ ji agwụ n'aka ndị GenCos dị ọtụtụ. Nke mbụ bụ na ndị na-ere ọkụ bụ Distribution Companies of Nigeria, Discos, anaghị eretezu ego ọkụ a na-ego maka ndị ohi ọkụ na mpụ na aghụghọ dị n'ọrụ ọkụ. Ilo sị na ọ bụ ụzọ abụọ ka gọọmentị si enwete ọkụ ha na-ekesa. Mbụ bụ site na mmiri nke Bekee kpọrọ 'Hydro electricity'. Abụọ bụru site n'igweọkụ n'eri gasị. Ọ bụrụ na enweghị gasị ebe o zuruoke na mgbe a chọrọ ya, ọkụ agaghị adị. Ọ bụrụkwanụ na-enweghị mmiri n'uju na Kanji dam bụ ebe a na-arụpụta ọkụ, ọkụ agaghị adị. Ọ bụrukwanụ na-enweta ọkụ ndị mmadụ zuchaa ya n'ohi, ndị na-ekesa ọkụ  bụ Discos agaghị enwe ego ha ji egote ọkụ ọzọ. N'ụdị a, ọbụrụgodị n'ọkụ jụ ebe a na-arụpụta ya, ndị Disco agaghị enwe ego ha ji egota ya bụ ọkụ. Ọzọ, ọbụrụ na ndị mmadụ zụọ akụrụngwa waya maọbụ igweọkụ maọbụ ihe ndị ọzọ e ji esesa ọkụ, ọkụ agaghị adị. Ilo sị na ihe mere ndị mmadị ji ezu ohi ọkụ maọbụ zuru akarụngwa ọkụ ree bụ na ha ka na-ahụta ọkụ ka uru ha kwesiri irita na gọọmentị. Ọ sị na oge nke ahụ agaala maka gọọmentị ereela ụlọọrụ na-emepụta ya bụ okụ. ""ndị mmadụ anaghị ahụ uru dị n'igwụ ụgwọ ọku. Mana ọkụ abụghịzị 'national cake a na-eke ghara ịkwụ ụgwọ"". Ọ sị na ugbua, onye ọbụla na-atazị ahụhụ ohi ọkụ a ụfọdụ na-ezu"". Ọ sị na ihe ọzọ na-eme ka ndị mmadụ ghara ịgwụ ụgwọ ọkụ bụ oke 'bill' a na-ezitere ha. Ọ kọwara na ọ bụrụ na ndị mmadụ ahụghị ọkụ ruru ego ha na-akwụ, na ha agaghịzị akwụ ụgwọ ọzọ. Nke atọ bụ ndị mmadụ enweghị ezi nghọta maka uru ọ bara ịgwụ ụgwọ ọkụ. Na ""ọ bụrụ na ndị mmadụ hụ ka ụgwọọkụ na mmepe obodo siri jikọta, ha ga akwụ ụgwọọkụ"". Ilo kwukwara na ọ nwere ndị ajọ mmadụ nwere ya bụ izu ohi ọkụ dịka akaọrụ, naọ nweghị ihe  emere ka ha nghara izu ọkụ. Na ndị dị otu a mwere ndị Disco anaghị eretezu ego ọkụ ha iji gote ọkụ ọzọ n'aka ndị GenCo. GenCo kọwara na ụbọchị Wenezde na ọkụ tipịara site 300MW ruo 40 MW site n'ehihie ruo n'abalị."	https://www.bbc.com/igbo/articles/ce9j1762em8o
religion	Ejike Mbaka: Ka onye e ji n'agbụ nwere onwe ya dịka Joseph	"Ụkọchukwu ụka Katọlik  bụ Father Ejike Mbaka ekpeela ekpere ka Chukwu tọhapụ ngwa ngwa onye ọbụla nọ n'agbụ nakwa na mkpọrọ. N'ozi ọ gbasara n'oge ọ na-eme ekpere 'Adoration ụbọchị taa Wenezde n'Enugwu, Fada Mbaka  kpere ekpere ka amara mee n'isi nwaamadi ahụ dịka o mere n'isi Joseph n'Akwụkwọ Nsọ bụ onye o kwuru siri na mkpọrọ bụrụ eze. Mbaka  akpọghị aha onye ọ na-ekwu maka ya mana ozi ahụ na-abịa  ka ọ gachara otu abalị akụkọ gbara na Gọọmentị Naijiria nwụchirị ma kpụlata Naijiria NNamdi Kanu, onye ndu Ipob maka ebubo ịkpa nkata ikewa Naijiria. Ọ gara n'ihu tie n'oke olu, "" O! ndị iro m achịla m ọchị n'ihi na m ga-ekuli ọzọ."" Mbaka onye dọọ aka na ntị na ndị ndu Naijiria akpachaghị anya mee ihe ha kwesịrị ime na Naijiria nwere ike ịgbasa sịrị, ""Ịta ahụhụ abụrụla omenala na Naijiria."" ""Etu Naijiria si aga ugbua, oge na-abịa mgbe aga akpụrụwa ndị ụkọchukwu."" ""Gọọmentị Etiti kpụrụgodi mmadụ niile, ihe na ebe ka ga na- ebe."" ""Ndị ọchịchị were ego ha kwesiri iji nye ndị mmadụ ọrụ ka ha ji ego egbe."" "" Ndị kwesịrị ịnọ na mkpọrọ bụ ndị na-atụnye mmadụ na mkpọrọ."" Mbaka , onye kwuru na  ya zịcha ozi ya, e nwere ike ịkpọ ya oku ọzọ bịa zara ọnụ ya kwuru sị, ""Ịmaja ndị mmadụ agaghị arụ ọrụ. Nnwuchi agaghị egbo nsogbu. Ọ ka mma na gọọmetị gere ndị mmadụ ntị. Enyela nkịta aha ka i were gbuo ya."" Ọ dọrọ ndị gọvanọ Ọwụwa Anyanwụ aka na ntị sị, ""Ndị Gọvanọ ụnụ erela ụmụ n'ihi nkwa ọchịchị ụnụ amaghị ma ọ ga-enwe isi."" Cheta na Mbaka ekpeburola Nnamdi Kanu ekpere  ngozi n'oge ọgbakọ ekpere ""Adoration"" ihe dịka izuụka isii gara aga. Ụka Katọlik mechara  kwsịburu ọrụ dịka onye ndu ọgbakọ ekpere 'Adoration' abalị 30 'iji nye ya ohere ka ọ mee ntụghari uche na ekpere. Mana oge ndị na-eso ahụghị ya n'ọgbakọ ekepere izu ahụ, ha mere ngagharịiwe ma mebie ọtụtụ ihe n'ụlọụka 'Holy Ghost nakwa ụlọ Bishop Enugwu Katọlik bụ Calistus Onaga."	https://www.bbc.com/igbo/afirika-57673398
religion	Catholic priest killing: E gbuola ụkọchụkwụ Katọlik ọzọ, gbaa ozu ya ọkụ	"Ndị uweojii Taraba steeti kwuru na ha na-eme nnyocha iji nwụchie ndị gburu ụkọchụkwụ ma gbaa ozu ya ọkụ na Taraba steeti. Akụkọ kwuru na ndị a mabeghị ndị ha bụ gburu Fada David Tanko nke ụlọụka St.Peters Catholic Church, Amodu, dị n'okpuru ọchịchị Takum, Taraba steeti, oge ya na ndị ogbo ya na-aga maka mkpezi ikpe dị n'etiti ndị Jukun na ndị Tiv ụbọchị Fraide n'ime obodo Kpankufu n'ụzọ Wukari. Ọnụ na-ekwuru ndị uweojii Taraba bụ David Misal, gwara BBC Igbo na ya bụ ọdachi mere n'ezie. Ọ gara n'ihu kwuo, ""Anyị na-esi imi n'ala inweta ndị kpara mkpamkpa ahụ."" Ka ọdị ugbua, onyeisi ndị uweojii Naijiria bụ Adamu Mohammed enyela kọmishọna uweojii Taraba iwu ịchọta ndị mere ya bu ihe. O nyekwara ndị kọmịshọna ndị uweojii nọgasị na steeti dị icheiche iwu ilebanye pụụ iche na nchekwa ndị ụkọchukwu. Akụkọ ga-amasị gị:"	https://www.bbc.com/igbo/afirika-49511878
entertainment	Lee nwaanyị na-amara Chukwu mbem na ka o si ama ya	"Ify Nweke bụ nwaada Igbo nwere onyinye ịma mbem. Ọ sị na anaghị agara ịma mbem ụlọakwụkwọ na ọ bụ sọ Chi na-enye mbem. Ify si na nwata mawa mbem. Ọ na-akọwa na mbem bụ onyinye nke mmụọ ya ji arịọ Chukwu ihe dị ya mkpa. ""Ọnwebeghị ihe m ji mbe a rịọ Chukwu ọ mebeghịrị m ya"". Ify sị na mgbe ya rịara ọrịa na ọ bụ mbem a ka ya jị chọta ihu Chukwu gwọrọ ya bụ ọrịa. Ọ sị na isi mbem bụ n'egwu ka ọ dị. Ify sị na ọnye onyinye mba mara wepụta ya, ""ezozina ya ezo, ka anyị were ya na-enye Chineke otito"". Mbem bụ ụsoro agụmegwu pụrụiche. Ọ nye na-ama mbe ji okwu agụ egwu. Ihe a ga-eji tụnyere ya na Bekee bụ ""rap music"" nke ọtụtụ ụmụntorobịa na-eme taa. Mbem bụ ọdịnala nka ndị Igbo ja ji eme ihe siri ike. A na-eji mbam eto jike, eji ya akwa arịrị ma ihe ike mee n'obodo. Ejikwa ya akpọkụ olisa dị n'igwe ma ọ dị na mkpa. Onyinye mbem na-ama mmadụ ama, anaghị amụ ya amụ. Ụmụnwoke na-amakarị mbem, mana lekwa nwaanyị a Chukwu nyere onyinye mbem. Igbo bụ ndị na-ekwupụta etu ihe dị ha n'obi. Lee ihe ndị mere mbem jiri dị mkpa n'ala Igbo - Ọ bụ Chigozie Ohaka na Chiemela Mgbeahuru mere akụkọ a"	https://www.bbc.com/igbo/60101099
sports	French Open: Serena Williams apụọla	Ụlọ ntaakụkọ AP na-ekwu ugbua na agbara ewguregwu Tennis bụ Serena Williams apụọla na French Open. Ha kwuru Williams pụrụ na-egwurewgu ka ọ pụtara na o nwere asọmpị ya na Maria Sharapova ka ga-agba. Lee ebe ndị AP gbasara akụkọ a n'elu akara soshal midia Twitter ha: Serena dị afọ ịrị atọ n'isii gwara ndị ntaakụkọ n'obodo Roland-Garros nke mba France taa n'ọbụ n'ihi ahụ ọ merụrụ n'obi ka o ji pụọ n'asọmpị ahụ. Serena na Maria Sharapova na-akwado ịgba asọmpị agba nke anọ taa bụ Mọnde. Lee ihe BBC Sport dere na Serena kwuru: Nke na-egosi na ọ bụ maka ezinaulo ha ka o jiri rapụ asọmpị a.	https://www.bbc.com/igbo/egwuregwu-44359637
business	Demas Nwoko: 'Ịrụ ụlọ ekwesịghị iri gị ego makana ihe e ji arụ ya dị n'ala'	A bịa na ndị na-ewu ụlọ na Naịjirịa otu onye aha ya na-ada ezigbote ụda bụ Demas Nwoko. Otu ihe kpatara ya bụ na Maazi Nwoko na-etinyekarị akara ndị gboo ji ewu ụlọ, n'ụlọ ndị ọ na-arụ. Ọzọ bụ na Demas amụghị iwu ụlọ amụ. Ọ kọwara na ọ bụ ọnatarachi ya dịka nna ya na nna nna ya bụ ndị na-arụ ụlọ. N'ihe nkiri a, Demas kọwara ihe mere o ji na-ekwu na ịrụ ụlọ abụghị ihe kwesịrị iri ego maka ọtụtụ ihe e ji arụ ụlọ dị n'ala. Lee nkọwa ya nakwa ụlọ o jiri mee ngosiputa n'akụkọ a Chiagozie Nwonwu na Nnamdi Agbanelo mere.	https://www.bbc.com/igbo/afirika-51513692
religion	Sotitobire Church: Etu akụkọ ụgha si bute igbu onye uweojii na ịgba ụlọụka ọkụ	Ndị mmadụ gbara ụlọ uka Sotitobire dị n'Akure ọkụ ụnyaahu maka akụkọ ndị uweojii si bụ asị na-efere na soshal midia. Okwu a malitere n'ọnwa gara aga mgbe amaritere chọwa nwatakịrị aha ya bụ Gold Kolawole furu na ụlọụka ahụ. Nne nwatakịri a bụ Modupe Kolawole kpọ ya ga ya bụ ụlọụka mgbe atọrọ ya. Ọnụ na-ekwuru ndị uweojii n'Ondo steeti bụ Femi Joseph gwara BBC na ọ bụ ndị iwe na-ewe gara na ya bụ ụlọụka were gbaa ya ọkụ n'ihi na akụkọ si na-abọpụtara ozu nwantakịrị ahụ n'ụka ahụ. Nne ya bụ Kolawole gwara onye ntaakụkọ BBC na-enwere aka enwe n'ihe gbasara ofufu nwa ya. Kolawole kwukwara na ndị ụlọụka ahụ enyeghi ndị uweojii enyemaka dịka ndị chọrọ ka achọta ya bu nwa. Kama onye ntaakụkọ BBC gara ebe ahụ kwuru na ọhụghị ozu nwa ahụ n'ụlọụka ahụ. Ndị uweojii sitere na ọnu na-ekwuchitere ha bụ Femi Joseph kwuru na ọ bu akụkọ ụgha dughere ndị mmadụ iji chee na ọ bụ eziokwu na egwụpụtara ozu ya bu nwa. Joseph kọwara na igwe mmadu iwe na-ewe gburu otu onye uweojii ma sị kwa na ọ bụ ihe onyonyo ụlọmgbasa ozi wepụtara bụ ihe mere ka akụkọ ugha a gbasaa ka ọkụ n'oge ụgụrụ. O kwukwara na igwe mmadu a jiri okwute chụọ ndị uweojii ọsọ ụkwụ eruala ma mebie ụgbọala ha. Kama o kwuru na ọ bụghi eziokwu na ndị uweojii gburu onye obụla. Onyeuweojii Joseph gwara ndị mmadụ na ha ka na enyocha ya bụ ofufu nwatakịri a bụ Gold Kolawole. Dịka ọ dị ugbua, ogbaaghara ataala isi mmadụ abụụ nke bụ otu onye uweojii na onye nkịtị.	https://www.bbc.com/igbo/afirika-50849059
sports	Egypt vs South Africa: 'Ndị Ijipt ị hụrụ ugbua, ị gaghị ahụ ha anya ọzọ'	"Anya ndị otu egwuregwu South Afrịka ji wee pụta ịsọ mpi na ""Africa Cup of Nations"" (AFCON) na-eme ugbua pụkwara iche. Ha kụpụrụ ndị otu egwuregwu bọọlụ Ijipt, chụlaa ha ma febanye n'agba anọ nke ikpeazụ. Ndị Ijipt gbara mbọ na-ewebata ndị ọgba bọọlụ aghara aghara, mana Thembinkosi Lorch nara ha ụra rahụ mgbe o nyere goolu kwofere ndị Saụt Afrịka ka nkeji iri asatọ na ise gachara. Mahmoud Trezeguet bụ onye kara ịzọ ndị Ijipt n'asọmpị ahụ, gbanyere bọọlụ n'aka onye na-eche goolu kama ịgbanye ya n'ime ọjọgọrọ goolu. Etu ọ dị ugbua, Ijipt esorola Kamerun n'azụ dịka ndị achụpụrụla n'asọmpị AFCON 2019, ebe Saụt Afrika ga-aga Kaịrọ ebe ha na ndị Naịjirịa ga-achịpụ ya n'agba anọ nke ikpeazụ n'abalị iri nke ọnwa Julai. Oke osisi Ijipt bụ Mohammed Salah sokwa n'asọmpị ụnyahụ mana ya bụ agha riri ya maka na akụkọ na-ekwu na o jichaghị ahụ wee bịa gba ya bụ bọọlụ. Nke a mere ka ọ na-agbachapụ agbachapụ n'asọmpị ahụ dịka ndị mmadụ si kwuo n'elu Soshal midia."	https://www.bbc.com/igbo/48898751
business	Lockdown in Nigeria: Mba ndị a emepewela: Kedụ ebe Naịjirịa kwụ?	"N'ime ihe ruru izu isii maọbụ gafee (ka o sila dị) ụfọdụ mba mechiri, mba dị iche iche n'ụwa amalite imepe obere obere, na-alaghachị n'etu ndụ dị tupu ọrịa Coronavirus amalite ịkpa arụ n'ụwa. Dịka a banyere izu ọhụrụ taa bụ ụbọchị 27 nke ọnwa Epreelụ, mba ndị gụnyere Gana, Neu Zilandị na ndị ọzọ, sonyere ndị dịka Ọstrelia n'ibuli ụfọdụ mmachi ha tinyere. Ka ọ dị ugbua, BBC Igbo chọrọ ịchịkọta obodo ndị a, ịkọwara gị ihe mere ha ji emepe na ebe ha meperuru. 1) Gana: Mba a bụ agbataobi Naịjiria mechiri mgbe ọrịa a malitere inye nsogbu, mana ka izu atọ ha ji tinye iwu mmechi a gachara, onyeisiala ha bụ Nana Akufo-Addo ebuliela ya n'ụbọchị 19 nke ọnwa Epreelụ. Naanị mmadụ 19 ka ọrịa Coronavirus a gburula n'ime ihe ruru mmadụ 1,550 butere ya na mba ahụ, ebe mmadụ 155 gbakerela, nke mere o ji sị na ọ gbadoro ụkwụ na nchọpụta sayensị na ndekọ wee sị na ọ baghị uru imechi obodo niile n'ihi ọnọdụ akụnụba obodo. Ụlọakwụkwọ na okeala ka gbachiri agbachi dịka a ka machiri inwe ọgbakọ, mana ụfọdụ ụlọ azụmahịa dị iche iche ga na-emepe mana ha ga-agba mbọ hụ na ndị mmadụ nyere ibe ha ohere nke Bekee kpọrọ ""social distancing"". Ka ọ dị ugbua, Akufo-Addo kwuru na a ga-arụ ụlọọgwụ 88 n'ime otu afọ na mba ahụ ka ọrịa a gbara ike ha n'anwụ. 2) Chaịna: Onye ọbụla ma na mba a bụ ebe ọrịa Coronavirus a sị selite isi tupu ọ gazuo mbaụwa, mana ndụ alọghachitewela ya ntakịrị ntakịrị. Obodo Wuhan bụ ebe ọrịa a bu ụzọ tikapụta buliri mmachibido ịpụta ezi ha n'ụbọchị asatọ nke ọnwa Epreelụ a ka ọ nọchara na mmechi ụbọchị 76, ka ọnụọgụgụ ndị bu ọrịa a gbadara nke ukwuu. E buliri mmechi a ịma etu ha ga-esi nyere akụnụba obodo ha aka, ka ọrịa a mere ka akụnụbaobodo ha gbadaa. Mara na ọrịa a egbuola ihe ruru mmadụ karịrị puku anọ n'ime ihe karịrị mmadụ 84,000 butere ya na mba ahụ. Ka ọ dị ugbua, ụfọdụ azụmahịa emeela, ebe ụfọdụ ọdọụgbọelu nke na-efe naanị n'ime mba ahụ nakwa ụgbọoloko mepekwarala. Ụfọdụ ụlọakwụkwọ dị na Beijing na Shanghai emepekwaala dịka ụmụakwụkwọ malitere ịga akwụkwọ taa. Marakwa na ihe ruru mmadụ 1,290 nwụrụ ka e mepechara obodo Wuhan ọzọ, dịka BBC nọ na Chaịna si kwuo. 3) Nu Zilandị: Mba a banyere na mmechi n'ụbọchị 23 nke ọnwa Maachị ka ọrịa a malitere ịgazu ụwa. Nke bụ na ha nọrọ na mmechi ihe karịrị otu ọnwa na ọma tupu e bulie ya taa bụ ụbọchị 27 nke ọnwa Epreelụ. Jacinda Ardern bụ Praịm Minista mba ahụ kwuru na ha emeriela ya bụ ọrịa ""ka ọ dị ugbua"" dịka e si n'ịchọta ya n'ahụ ihe karịrị mmadụ iri gbadaa n'ịchọta ya n'ahụ ihe na-erughizi mmadụ iri kwa ụbọchị - ma chọta ya n'ahụ naanị otu onye ụnyaahụ bụ 26 Epreelụ. Ardern kwuru sị ""Anyị na-emepe obodo n'ihi akụnụba, mana anyị anaghị emepe ya maka mmekọrịta na egwuregwu ndị mmadụ"" Site n'echi bụ ụbọchị 28 nke ọnwa Epreelụ, ụfọdụ azụmahịa na-abụghị ndị kacha mkpa n'oge a, ndị nlekọta ahụike nakwa ụfọdụ ihe gbasara agụmakwụkwọ ga-amalite. 4) Ọstrelia: Mba banyere na mmechi n'ụbọchị 22 nke ọnwa Maachị, dịka ọrịa a malitere ịgbasa, mana ha malitere imepe ụfọdụ ebe n'ụbọchị 20 nke ọnwa Epreelụ. Na mba a, e mepeela ụfọdụ ọnụ mmiri (beach), bido n'ụbọchị Satọdee na-abịa, obodo dị ka Queensland ga-ahapụ ka ụlọahịa ndị na-ere ihe dị ka akwa na ihe ndị ọzọ mepee. Ka ọ dị ugbua, ha ewepụtala nke a kpọrọ ""Covidsafe contact tracing app"" bụ nke ga-egosinwu mmadụ ma ya na onye bu ọrịa a nọrọ nsọ ihe karịrị nkeji 15. Scott Morrisonbụ Praịm Minista sị na ha nwereike ibulicha mmechi a ma ọ bụrụ na ọtụtụ mmadụ but up ya bụ app n'ekwentị ha. 5) Spen: Mba a so na ndị ọrịa a gwọrọ ara ka o rutere ha aka. Mana ugbua isi ha na ha apụta obere obere. Ha banyere na mmechi obodo n'ụbọchị 27 nke ọnwa Maachị, mana kemgbe ụbọchị 13 nke ọnwa Epreelụ ha ejirila nwayọ nwayọ na-emepe. Naijiria anọọla na mmechi kemgbe otu ọnwa na ụma dịka Onyeisiala Muhammadu Buhari na ndị gọvanọ ndị ọzọ tinyere iwu mmachibido. N'ime izu anọ a, ọtụtụ ndị agabeghi ọrụ nke ahịa dị iche iche ji emepe (a hapụrụ naanị ndị ahịa nri). Nke a pụtara na akụnụba obodo a na ha akụ afọ n'ala maọbụ ji otu ụkwụ kwụrụ. N'ime nke a, ụfọdụ etisiwela mkpu ike ka e mepee obodo, mana oge eruola? Tupu mba ndị a edepụtara n'elu emepewe ha mere ụfọdụ ihe iji chekwa onwe ha. Ịma atụ, Gana bu ụzọ nyochaa ihe ruru mmadụ puku iri isii tupu ha ekpebie ibuli mmachi a, ebe Naijiria nyocharala naanị ihe ruru mmadụ puku iri. Nke a mere a ga-eji jụọ ""Naijiria nwere ihe ruru mmadụ nde narị abụọ enyocharuola mmadụ ole ha kwesịrị inyocha tupu ha amara ma ọrịa eruola etu e nwereike iche?"" Ihe mba ndị dị ka Spen, Ọstrelia na ndị ọzọ hụrụ tupu ha ekpebie ibuli mmachi ha obere obere, bụ na ndị nwụrụ anwụ bịara ruo otu ogogo nke bụ na a bịara nwee mgbe ọnụọgụgụ ndị bu ọrịa Coronavirus a karịrị akarị, mana o ruchara otu ihe n'ime ihe dị ka otu izu, tupu ọ bịa dawakwa ọzọ. Mana ka ọ dị ugbua, enwebeghi ike ikwu ma Naijiria eruola ogogo ahụ ma ya fọdụzịa ịdawa. Na mba ndị ahụ ugbua, ọnụọgụgụ ndị bu ọrịa a na-adazị ada karịa ogogo o ruburu mbụ, ịma atụ bụ mba Nu Zilandị, mana Naijiria ka nọ na ọ daa taa, ọ rịa echi."	https://www.bbc.com/igbo/afirika-52430297
sports	Everton vs Arsenal: Ljungberg emeela ike ya mana ozughị	Ihu atọghị ndị nkwado otu egwubọọlụ Arsenal na Everton ọchị taa ka otuegwu bọọlụ abụọ ahụ gbara ọnyụpa na Premie Lig ụbọchị Satọde. Agbanyeghị, ndị otu abụọ ahụ nụrụ ọgu ka agụowuru abụọ meruru ahụ ebe ọgụgụ sị na ndị Arsenal jidere bọọlụ ihe ruru 57% ebe Everton ji ya 43%. Asọmpi a bụ nke mbụ nke ikpeazụ  Freddie Ljungberg ga-eji nyere Mikel Arteta ohere dịka onyeis nkuzi ndị Arsenal. Otu ekwubọọla abụọ agbaghị aka ahịa site na mbido ya bụ egwuregwu ruo na ọgwụgwụ ya nke bụ na ụfọdụ che na ọ bụ ya bụ asọmpi kacha njọ kemgbe agbawara Premia Lig. Ihe atụrụ anya n'aka Mikel Arteta karịrị akarị ọkachasị ikpogote Arsenal n'ogogo Premia Lig bụ ebe ha na-agba ndị nke itoolu. Onye jigodi oche onyenkuzi ndị Everton bụ Duncan Ferguson na-aja onwe ha ike na-ekwu na ha mere ike ha ịhu na Arsenal emerighị ha n'ụlọ. Nke a bụ ugboro atọ emeribeghị ha n'asọmpi. Obi juru ya afọ maka ihe ndị otu ya gbara taa, agbanyeghị na ha emerighi, ebe ọ na-atụanya ịnabata onye ndụ ọhụrụ ha bụ Carlo Ancelotti echi. Egwuregwu a ka ndị na-anọchite anya ndị nkuzi otu abụọ a bụ Freddie Ljungberg na Duncan Ferguson ga-eji nyere ndi isi ha efe n'oche. Ndị nkuzi abụọ a nọkwanụ n'ụsọ ekiri ihe ndị otu ha mere n'ọgbọ bụ ebe ha ga-anọ mara ihe ha ga-eme iji mee ka ọnọdụ ha gbagote. Ọnweghị ndị nwere ibe ha goolu ka ya bụ asọmpi gwuchara.	https://www.bbc.com/igbo/50879629
business	Chef Mohammed: Etu m si malite isi nri ọdịnala ndị Naịjirịa	Osite a ma ama bụ Mohammed Baydoun bụ nwafọ mba Lebanon akwaala ihe mere jiri hụụ nri ọdịnala ndị Naịjirịa n'anya bụkwanụ nri ndị na-amasị ya isi. Na mkparịtaụka Mohammed na BBC Igbo nwere, ọ sị na nri Naijiria bụ nri kachasị ụtọ n'ụwa maka na o nwere akụrụngwa ọnatarachi dị icheiche e ji esi ha. Ọ sị na mmasị ya n'ebe nri Naịjirịa nọ malitere mgbe enyi ya nwoke kpọọ ya gaa n’emume Ọwambe ndị Yoruba a kpọrọ Owambe, bụ ebe o riri osikapa jọlọf nakwa amala, gbegiri na ewedu ndị Yoruba. Ọ sị na o malitere ime nnyocha maka etu e si esi nri ndị Naịjirịa ma chọpụta ahịa Oyingbo dị na Legos ebe ọ na-azụta ngwa nri ndị a. Osite Mohammed kwuru na ụfọdụ nri ndị na-esi gụnyere Ofe ọha, osikapa, amala, ofe egusi bụkwanụ nke kachasị amasị ya. Kirie ihe ndị ọzọ o kwuru n'uju. N﻿dị mere akụkọ a bụ Ikechukwu Kalu na Vining Ogu	https://www.bbc.com/igbo/articles/c87ekmnp7dvo
health	Coronavirus Symptoms: Ọ bụrụ na ị naghị anụ ụtọ nri maọbụ isi, i nwereike ibu coronavirus	"Ọtụtụ mmadụ na-ekwu na ha anaghị anụ isi maọbụ ụtọ nri na ọwụwa anyanwụ Naịjirịa ugbua nke mere ka ụfọdụ na-ekwu na ọrịa coronavirus abala obodo n'ike. Anaghị anụ isi maọbụ ụtọ ihe bụ otu njirimara ọrịa coronavirus nke na-egosi na-ahụ ndị ụfọdụ ọrịa ahụ ji. Site Ọnịcha gawa Abakaliki, ndị mmadụ na-ekwu na ha rịara ọrịa nke gụnyere anaghị anụ ụtọ na isi ihe ọbụla. Uche Nwonwu bụ  onye Enugwu gwara BBC Igbo na kemgbe abalị ise ya anụbeghị ụtọ ihe maọbụ isi ihe. Ọ sị: ""Ihe a malitere ubọchị ụka. Dịka ọ na-eme m, ewetere m akpụ nso n'ime m mana anụghị m isi ya."" Nwonwu gakwara n'ihu kwuo na ọ bughị sọsọ ihe a na-eme ya. ""Isi na-awa m, ahu ọkụ na-emekwa m. Azụzụ na-asụchị m imi n'abalị ebe ike na-agwụkarị m."" Nwaada Nwonwu no n'ime obodo, nke pụtara na ebe gọọmentị hibere ka a na-eme nyocha ma mmadu ebu coronavirus adịghi ya nso. Ọ gwakwara BBC na ọbụghị sọsọ ya ka ụdịrị ihe a na-eme n'obodo o bi. ""Otu enyi m gwara m na ihe dị otu a mere ya. Ụfọdụ ndị nọ ebe m gara igo ọgwụ sịkwa na o mere ha."" Chidiebere Ike bụ onye na-ere ọgwụ n'Aba gwara BBC na ya bụ ihe a na-akọ akụkọ ya doro ya anya ọfụma dịka ya rịara ya ma zute ya dịka ọ na-atụ mgbere ya. Maazị Ike sị: ""Anyị erebeghi ọgwụ ịba ruo etu anyị siri ree ya site n'ọnwa Mee ruo Juun."" ""Nke a bụ maka na ọtụtụ mmadụ na-ewete ama ọrịa ịba n'ahụ ha. ""Ama ndị a gụnyere isi ọwụwa na ahụ ọkụ. N'otu aka ahụ, ọtụtụ mmadụ na-ekwukwa na ha anaghị anụ isi maọbụ ụtọ nri."" Ọ gakwara n'ihu kwuo na ya hụrụ ụdịrị ama n'ahụ ya nakwa nke ezinaụlọ ya. ""O mere m ruo abalị iri ise ma mekwa ndị be m. Emekwara m nnyocha iji mata ihe ọ bụ mana a hụghị nke 'malaria' maọbụ 'typhoid' n'ahụ m."" Na soshal midia ọtụtụ mmadụ kwenyekwere na ha hụrụ ụdịrị ihe maọbụ na omere ha. Dọkịnta Nneoma Sibigam gwara BBC na ihe a ndị mmadụ na-ekwu na-eme ha dịka ka ama coronavirus. ""Ihe ọhụru a gwara anyị banyere coronavirus bụ na ọ na-eme ka ndị mmadụ ghara ịnụ isi na ụtọ ihe. Nke mere na o nwereike bụrụ nje ka ndị bu."" Dọkịnta Sigibam sị ka ndị nwere ụdịrị ama gaa ebe gọọmentị hibere maka nyocha coronavirus. Ọ sịkwa na ihe a agaghị abụ ịba maọbụ azụzụ makana ịba na azụzụ anaghị eme ka mmadụ gharị ịnụ isi na ụtọ ihe kpam kpam. Ngalaba na-ahụ maka mgbochi ọrịa bụ Nigerian Centre for Disease Control (NCDC) ekwuola na anaghị anụ ụtọ maọbụ isi bụ otu njirimara coronavirus. Ha sị onye ọbụla hụru onwe ya n'ọnọdụ a kwesịrị ịkpọ ekwentị ndị na-ebuso coronavirus agha na steeti ebe ha nọ. Ngalaba NCDC wepụtekwara akara ndị ekwesiri ịkpọ banyere ihe a na steeti dị iche iche. Leekwa ebe akara ekwentị ndị a dị. Ka ọ kwụ ugbua, ihe karịrị mmadụ puku iri abuọ na asaa ebutela coronavirus na Naịjirịa ebe mmadụ 616 anwụọla. Agbanyeghị na ụfọdụ mba dị ka Chaịna na ụfọdụ mpaghara Yurop ahụra mbelata ọrịa a, Naịjirịa ka so na mba ndị ọ ka na-abanwanye."	https://www.bbc.com/igbo/afirika-53281045
business	Nigerian Customs sị na onye otu ha bịara ụlọọrụ ha n'Abuja ejichaghi uche aka	"Joseph Attah bụ ọnụ na-ekwuru ngalaba na-ahụ maka ibubata ngwaahịa na Naịjirịa bụ Customs ekwuola uche ya na onye otu ha bịara njem n'ụlọọrụ ha taa ejighi uche ha. Ọ sị na ọ bụ ezioukwu na onye ọrụ ahụ ndị mmadụ tinyere foto ya na soshal midia yi ọkwa akpọrọ ""Deputy Comptroller General"" na Bekee wee bata n'ụlụọrụ Customs n'Abuja. ""Ọ bụ eziokwu na ọ bịara, mana ọ bụghị eziokwu na ọ bịara n'ụlọọrụ onyeisi anyị. ""Ka ndị mmadụ hụrụ ya, hụrụ ọkwa o yi n'uwe ya, a gbara ya ajụjụ ọnụ, ma chọpụta, site n'etu o si asa na o jighi onwe ya aka."" Attah sị na ha kpọrọ dọkịnta mgbe a hụrụ n'ihe a abụghị nke ha e meeli. Ọ sị na onye a nwere ọkwa ""Assitant Superintendant"" aha ya bụ Dahiru nọ n'ụlọọgwu ugbua."" Ọtụtụ okwu a na-ekwu maka nwa amadị a abụghị eziokwu. ""Ndị mmadụ na soshal midia amachaghi ihe mere. Ha na-ekwu ihe ọbụla ha chọrọ. Onye nke a kwuo nke ya, onye ọzọ e kwuo nke ya."""	https://www.bbc.com/igbo/afirika-48916058
sports	Akụkọ kachasị n'ụtụtụ a: Atletico etiela Arsenal mmonwu	Atletico Madrid akwatuola Unai Emery na International Champions Aka gbajiri onye na-achịkọta otu Arsenal bụ Unai Emery n'asọmpi ya nke mbụ o du ha ga. Atletico Madrid ji ọkpụ atọ a satara otu tie Arsenal mmonwu n'asọmpí International Champions na-eme ugbua. Willie Obiano ọ chụọla ndị ọrụ ya? Mmadụ isii sọ na ndị isi oche ọchịchị ime obodo n'Anambra bụ ndị akụkọ kwuru na a sị ka ha kwara ngwonwgo ha laba maka aka na-achị steeti ahụ bụ Willie Obiano sị na ya chọrọ ndị ọhụrụ. Mara na ndị nwere olileanya na ha ga-eso zọọ ndọrọndọrọ ọkwa ọzọ na ntuliaka a ga-eme na 2019, kwesiri iritu n'oche tupu ha bido njem ndọrọndọrọ. Ọchịchịrị ga-ekpuchi ọnwa taa Ọchịchịrị ga-ekpuchi ọnwa kpam kpam taa site n'elekere itoolu ruo iri na otu nke abalị taa. Ọkammụta Augustine Ubachukwu bụ onyeisi 'Astronomy and Astrophysics Research Group' na mahadum Nsukka na-ezipu ozi nkea. Nọt Koria ebunyela ndị Amerika ozu ndịagha ha Onyeisiala Nọt Koria bụ Kim Jon Un, nyere Amerika ozu ndị agha Amerịka nwụrụ na agha Koria nke mere n'etiti afọ 1950 na 1953. Onyeisiala Amerika bụ Donald Trump kelere Kim maka omume mana o kwuru na ndị agha ala ha karịrị puku isii ka na chọ n'ala Nọt Koria. Gee akụkọ anyị n'ụtụtụ a Lee ihe onyonyo anyị	https://www.bbc.com/igbo/afirika-44978763
health	Ụmụụwa atụkwasara ọgwụ mgbochi obi?	"Ndị ọkammụta ahụike na-ekwụ na ntụkwasị obi ndị mmadụ nwere n'Ndị ọrụ ọgwụ mgbochi na-anazị azụ. Na nchọcha ndị ọrụ Wellcome Trust mere, ha ji ikpo mmadụ dị 140,000 sị mba dị 140 were mee ya. Nke a mere ka ndị WHO huta ileli ọgwụ mgbọchị dịka ihe iri so na-echere ahụike mbaụwa aka mgba. Wellcome Global Monitor ji ikpo mmadụ nọchitere anya mba 142 mee nchọcha gbasara: ntụkwasa obi na sayensi; ndị sayensi na okwu ahụike, ịmata ka ndị mmadụ sị ghọtatụ maọbụ nwee mmasị na sayensi na ahụike; ya na ka esi ahụ ọgwụ mgbochi. Nyocha a gosiri na ọtụtụ mmadụ enweghị ntụkwasi obi na ọgwụ mgbochi. Lee ihe ha zara ka ajụrụ ha ka ọ dị mma ịgba ọgwụ mgbochi: Mgbe ajụrụ ha ka ọgwụ mgbochi adị ire: Enwere ihe nchọcha na-enweghị mgbagha na ogwụ mgbochi bụ ụzọ ka dị ire n'igbochi ọrịa were ike igbunyu mmadụ anya dịka arụrụbara. Ọgwụ mgbochi azọọla ijerị mmadụ ndụ n'ụwa. O melala otu ọrịa - kitikpa - ma na-ewetakwa anyị nsọ n'imela ọrịa polio. Mana ọrịa ndị ọzọ dịka arụrụbara sịrị ọnwụ na-alọhachite nke ndị ọkammụta sị na ọ bụ maka na ndị mmadụ enweghị ntụkwasa obi n'ebe ọgwụ mgbochi nọ, egwu na akụkọ abụghị eziokwu kpara ya. Dọkịnta Ann Lindstrand bụ ọkammụta n'ọgwụ mgbochi nke WHO sị na ya bụ okwu taraakpụ ka ọ dị ugbua. ""Agbaghị ọgwụ mgbochi na-adọhachi ịnweta ahụike zuruoke azụ na mbaụwa"" . ""Any resurgence we see in these diseases are an unacceptable step backwards."" ""A gaghị anabata ndọchi azụ ọbụla n'ụzọ ọbụla."" Mba ndị bịara nso n'ikpochapụ arụrụbara ebidola ịhụ ya bụ ọrịa ọzọ. Ngụkọ gosiri na ọrịa ahụ ebirila ọkụ n'ihe ruru mpaghara ụwa niile ebe o ji pasentị iri atọ rịa n'afọ 2017 karịa 2016. Ọjụjụ ịnata ọgwụ mngbochi maka ihe ọbụla na-etinye onye ahụ na ndị ọzọ na nsogbu ịbute ọrịa. Ọtụtụ mmadụ nata ọgwụ mgbochi a, ọ ga-akwụsị ọrịa ahụ ife ndị ahụ - ihe Bekee kpọrọ ""herd immunity"". Imran Khan nke Wellcome Trust kwuru: ""Ọ dị anyị mkpa ugbua maka ọrịa arụrụrbara, mkpuchi ọbụla pekarịrị pesentị 95 ga-ebute ọrịa ahụ ife efe."" Ọtụtụ ndị bi n'ebe ndị dị nta n'obodo kwenyere na enweghị egwu di na ọgwụmgbochi. Ọnụọgụgụ ndị dị otua karịrị na ndịda Esia ebe mmadụ dị pasentị 95 kwenyere, nakwa n'Ọwụwaanyanwụ Afrika, ebe ọnụọgụgụ ha dị pasenti 92. Mba Bangladesh na Ruwanda fọdụrụ obere ka mmadụ nile kwere na ọgwụmgbochi enweghi egwu ọbula di na ya ma na-arụkwa ọrụ, ọnụọgụgụ ndị gbarala ọgwụmgbochi n'obodo ndị ahụ buru ibu na-agbanyeghi nhịahụ a na-enwe ime ka ha ruo ndi mmadụ aka. Ruwanda bụ mba nke izizi na-etolite etolite mere ka ọgwụmgbochi HPV nke e ji egbochi ọria cervical cancer ruo umunwanyi obodo ahụ nile aka. Mazi Khan kwuru: ""Nke a na-egosi ihe anyi nwere ike imenwu ma anyi gbalisie ike ikwalite ọgbụgba ọgwụ mgbochi"". Na nchọpụta ahụ, ndị nwere ntụkwasa obi n'ebe ndi dibia bekee, ndị nọọsu nakwa ndị sayentists nọ, na-aka ekwenye na onweghị egwu ọbụla dị na ọgwụmgbochi. N'aka nke ọzọ, ndị na-ekwenyechaghị na ọgwụ bekee nakwa sayensị, anaghị ekwenye n'ọgwụmgbochị. Akwụkwọ nchọpụta ahụ a kpọrọ 'Wellcome' agazighi nyochaba ihe kpatara ụfọdụ ekwenyeghi, ma ndị nyocha kwuru na ọtụtụ ihe nwere ike ịkpata nkea. Ụfọdụ ịhe ndịa gụnyere obi iju oyi - ọbụrụ na orịa adịkwaghị ebe niile otu ọ dịbụ na mbụ, ọgaghịkwa echu ndị mmadụ ụra ịgba ọgwụmgbochi ọrịa ahụ. Ọgwụ niile, tinyere ọgwụmgbochi, nwekwara nsogbu ndị ọzọ ha na-enye. Mana a na-akpachapụrụ ọgwụmgbochi anya iji hụ na ha rụrụ ọrụ nke ọma ghara imebi ahụike ndị mmadụ. Igwe ịntanet emeela ka ikesa ozi gbasara ọgwụmgbochi dịwanye mfe, mana ọtụtụ akụkọ ndị ahụ anaghị abụcha eziokwu. Na mba Japan, ndị ọkachamara kwuru na akụkọ e kesara nke na-ekwu na ọgwụmgbochi HPV na-ebute ọria ụbụrụisi, mere ka ọtụtụ ndị mmadụ jụ ịgba ọgwụ ahụ. Otu ahụ kwa, na mba Frans, a kọkwara asịrị banyere ọgwụmgbochi ọria influwenza - ndị mmadụ sịrị na arụsighi ọgwụmgbochi ndị ahụ ike tupu gọọmentị agaa zụrụ ha n'ọkụ ọkụ nke mere na ha anakwaghị arụ ọrụ. Na mba UK, akụkọ fesakwara na ọgwụmgbochi MMR na- ebute ọrịa ọtizim. Dr Lindstrand kwuru: ""Otu ihe dị mkpa iji mee ka obi sie ndị mmadụ ike n'ihe gbasara ọgwụmgbochi bụ i nwe ndị ọrụ ahụike a zụrụ nke ọma, ndị dị nkwadebe ịdụ ndị mmadụ ọdụ nke bụ eziokwu, ma nwekwaa ike ịza ajụjụ niile ndị nne na nna nakwa na obodo na-ajụ."" Onye rụpụtara ya Becky Dale na Christine Jeavans; Onye nhazi - Debie Loizou; Onye wulitere ya - Scott Jarvis na Katia Artsenkova"	https://www.bbc.com/igbo/afirika-48689384
politics	Suspension of 27 Imo LGA chairmen, councillors: 'Ihe mere anyị ji gbaa Ihedioha akwụkwọ n'ụlọikpe'	"Ndị  kaụnselọ 604 dị n'okpuru ọchịchị 27 a chụrụ n'ọrụ n'ike n'Imo akọwaala na ihe mere ha ji gbaa Gọvanọ Emeka ihediọha akwụkwọ n'ụlọikpe bụ n'ihi na ""o megidere iwu Naijiria"" site na ịchụ ha n'ọrụ."" Ndị kaụnselọ okpuru ọchịchị iri abụọ na asaa a chụdara n'ike n'Imo steeti kpụpụrụ aka na-achị gọvanọ steeti ahụ bụ Emeka Ihedioha na ndị omeiwu steeti ahụ n'ụlọikpe ukwu nke etiti nọ n'Owere. Ha na-agbagha ọchụchụ n'ọrụ nke a chụrụ ha n'abali atọ nke ọnwa Juun afọ dịka ụlọomeiwu steeti ahụ siri kpebie ma were kọmịti nlekọta anya dochie ha. Otu onye na ime ndị kaụnselo ọ metụtara bụ George Uke gwara BBC Igbo na ya bụ ihe bụ ""ihe ụlọikpe kachasị kpebiriela dịka ha kagburu mkpebi Ụlọomeiwu nke steeti ahụ kpebiri."" Uke, onye bụ otu n'ime ndị kaụnselọ n'Okpuru Ọchịchị Ideatọ-North, sị: ""Etu gọọmenti etiti enweghị ikike ịchụlị ndị a họpụtara na ntuliaka dịka ndị gọvanọ n'ọrụ, ndị gọvanọ enweghị ikike ịkwusị ndị kaụnselọ ọrụ."" Uke onye kwuru na ọ bụ n'afọ 2021 ka ha kwesiri ibi ọrụ ha,  kwuru na o nweghị mgbe e nyere ha akwụkwọ na a chụrụ ha n'ọrụ. ""A chọọ ịchụ n'ọrụ, a ga enye gị akwụkwọ ga-ekwu na a chụrụ na ihe kpatara ya, mana o nweghị akwụkwọ ịchụ n'ọrụ anyị hụrụ."" ""E jighị ịma ọkwa achụ mmadụ n'ọrụ."" O gara n'ihu kọwaa na ha enwetala ntuziaka ụlọikpe si ha bido ọru ganye mgbe e biri ikpe ahụ. O kwuru na ha ihe nwere ike ibute ọgbaghara na ssteet ahụ dịka ya bụ ihe metụtara ndị APC, ebe ndị ọhụrụ bụcha ndị PDP. ""Ha chọrọ iji okwu 'suspension' meghaa ndị mmadụ anya."""	https://www.bbc.com/igbo/afirika-48706966
entertainment	Etu m siri bụrụ nwunye Zebrudaya n'ejije ochie 'New Masquerade' - Lizzy Evoeme	"Lizzy Evoeme bụ onye kpara agwa dịka Ovularia n'ejije ""New Masquerade"" nke wuru ewu na TV malite na ngwụcha ebe afọ 1980 ruo etiti ebe afọ 1990. N'ejije ahụ, Ovularia bụ nwunye Zebrudaya, nke onye ejije a ma ama bụ Chika Okpara kpara agwa ya. Na mkparịtaụka a, Lizzy Evoeme gwara anyị na ọ bụghị ya bụ onye mbụ kpara agwa dịka Ovularia, mana ọ bụ ya bụ onye a kacha mara n'ihi ya. Lizzy Evoeme kwuru na ya bụ onye Akabo dị n'okpuru ọchịchị Mbaitoli, Imo Steeti, mana di ya bụ onye Ngwa, Abia Steeti. O kwuru na ọ malitere na nwata gosipụtawa na ya nwere onyinye ọnatarachi ime ejije. ""Ma n'ụlọakwụkwọ, ma n'ụlọụka, oge ọbụla ihe ejije pụtara, ana m anọ ya,"" Lizzy kwuru. ""Enwere oge ndị otu 'Masquerade' si Enugu bịa Aba, ozi wee gbasaa na ha na-achọ onye ga-akpa agwa dịka Ovularia nwunye Zebrudaya, e wee kpọta aha m."" ""Oge m bịaruru ebe ahụ, e nye m akwụkwọ ka m gụọ, m gụọ ya, ha sị na m gụtara ya nke ọma. Ọ bụ otu a ka m si malite."" N'etiti afọ 2021, akụkọ fesara na Lizzy Evoeme anwụọla, mana akụkọ ahụ bụ akụkọ ụgha. Lizzy n'onwe ya gwara BBC Igbo na ya nọ n'ime ụlọ ya oge ụfọdụ ụmụụmụ ya bịara na-ajụ ya ma ahụ ọ dịkwa ya. ""Agwara m ha na onweghị ihe na-eme m, na ahụ siri m ike."" ""Dịka anyị na-ekwu okwu, ọtụtụ ndị mmadụ malitere ịkpọ ekwentị m, na-ajụ m ebe m nọ nakwa etu ahụ m dị."" ""Ọ bụ etu ahụ ka m sị nụ asịrị ahụ na-efegharị na ha anwụọla, ọ bụghị m."" ""Adị m afọ 80 n'ụma ugbua, ụmụ m amụọla ụmụ, ụmụ ha amụtakwa ụmụ."" ""Ọ bụ Ngọzị Chineke. Enwekwara m olile anya na Chineke ga-edebe m ndụ na-aga n'ihu."" Ọtụtụ n'ime ndị so n'ejije 'New Masquerade' alaala mmụọ ugbua. Ha gụnyere Romanus Amuta (Naatị), James Iroha (Giringori), Christy Essien Igbokwe (Akpenọ), na Claude Eke (Jegede Sokoya). Mana Lizzy Ovoeme kwuru na ya na Zebrudaya ka na-akparịta nke ọma. ""Mụ na Zebrudaya na-ekwu nke ọma n'ekwentị. Ọ na-akpọ m ugboro ugboro."" Ndị mere akụkọ a bụ Chukwunaeme Obiejesi na Vining Ogu."	https://www.bbc.com/igbo/60918190
politics	Senator Abaribe and Orji Uzor Kalu: Gịnị ka ha ji agba onwe ha egbe ọnụ?	"Mmadụ abụọ nwere agba n'okwu ndọrọ ndọrọ ọchịchị n'Abia Steetị bụ Sịnetọ Enyinnaya Abaribe na Sịnetọ Orji Uzor Kalu na-adụ onwe ha aka n'ọnụ. Esemokwu ha selitere isi elu ka a na-achọ ime ntuliaka onye ga-anọchiteanya mpaghara Aba North/South n'ụlọomeiwu nta dịka Ossy Prestige jibu ọkwa ahụ anwụọla. Mmadụ abụọ gbapụtara ihe n'ịzọ ọkwa ahụ bụ Mascot Uzor nke APC na Chimaobi Ebisike nke PDP na ntuliaka a ga-adị n'ụbọchị Satọde 27 Maachị. Kamgbe achụnta vootu malitere, sịnetọ Abaribe na Kalu na-akwarịta onwe ha egbe ọnụ dịka ha na-achọ ka onye ha na-akwado merie na ntuliaka. N'akwụkwọ Abaribe bipụtara o kpọrọ ""Made in Aba"", o kwuru na ihe mere e ji chutuo ya n'ọkwa osote Kalu mgbe ọ bụ gọvanọ Abia Steetị n'afọ 2003 bụ maka na ọ jụrụ ịgbara mma Kalu egusi. Ọ gara n'ihu kwuo na Kalu agbakebeghi site na mkpọrọ ọ gara n'ihi mpụ, tupu ọ bịa ị chụrụ nwanne ya Mascot Uzor Kalu nta vootu, na ọ maghị na ihe agbanweela n'Abia. Na nzaghachị, Kalu boro Abaribe ọtụtụ ebubo gụnyere na o nweghi ihe ọ rụrụ kamgbe afọ iri na isii ọ nọrọla n'ụlọomeiwu. Ọ gara n'ihu kwuo na Abaribe na-eri ego mgbazinye gọọmentị etiti ji enyere ndị mmadụ aka. Na gọọmentị nyere ego site n'aka ndị Sịnetị atọ na-achịteanya Abia Steetị n'ụlọomeiwu ukwu mana na o nweghi onye ọbụla sinetọ Abaribe nyere ego n'Abia South. BBC Igbo kpọtụrụ ndị Sịnetọ abụọ mana o nweghi onye n'ime ha kwuru okwu banyere ya. Orji Uzor Kalu zara ekwentị ya ma sị na o nweghi ohere ebe Abaribe azaghị ekwentị ya. BBC Igbo ga na-agba mbọ ịnụta n'ọnụ ndị sịnetọ abụọ, etu eke si anya anwụ. Akụkọ ndị ọzọ ga-amasị gị:"	https://www.bbc.com/igbo/afirika-56496969
business	"Ogbogwu Market Fire: ""A ka na-achọ mmadụ abụọ achọ n’ọkụ gbara n’ahịa a"""	"Chinedu Ezekweike bụ onyeisi ndị na-azụ ahịa n’Ogbogwu dị n’Onitsha Anambra Steeti ekwuola na ha ka na-achọ mmadụ abụọ achọ kamgbe ọkụ gbachara n’ahịa ahụ n’ụbọchị Tuzde. O kwuru nke a mgbe onye ntaakụkọ BBC Igbo gara ebe ahụ na Fraịde 11th Nọvemba 2022, ịhụ ka ọnọdụ ebe ahụ si dị kamgbe ahụ. Ezekweike sị na ọnụọgụgụ ndị nwụrụla eruola ihe dịka asaa ebe ndị merụrụ ahụ karịrị asaa. “I lee anya ị ga-ahụ na anyị ka na-agba mbọ, ịkpochapụta ụlọ ndị a dara ada iji mara ma o nwere ndị tọrọ ebe ahụ. “O nwere ụmụaka abụọ bịara ebe a ma sị na ha na-achọ nne ha achọ kamgbe ahụ”. Ọ sị n’ime ndị merụrụ ahụ na a gwọọla ụfọdụ ma ha lawa n’ụlọ ha ebe ndị ọnọdụ ha dị njọ ka na-anata ọgwụgwọ. Ụ﻿lọọrụ gbata gbata bụ National Emergency Management Agency (NEMA) ngalaba Anambra Steeti ekwuola na ọ bụ mmadụ anọ nwụrụ n'ọkụ ahụ gbara n'ahịa Ogbogwu Onitsha n'ụbọchị Tuzde 8 Nọvemba 2022. Ọ﻿nụ na-ekwuru ha bụ Nwonye Chinyelu gwara BBC Igbo nke a n'ekwentị ma sị na ọnụọgụgụ ndị merụrụ ahụ karịrị iri na abụọ. O﻿ kwuru na ọnụọgụgụ a nwereike ịkarị kama na ọ bụ kọmishọna na-ahụ maka ahụike ka ọ dị n'aka ịma mmadụ ole o metụtara kpọmkwem. C﻿hinyelu gara n'ihu kwuo na ụlọọrụ ha na-abọkaasị ogigi ahụ ugbua ịmata ma o nwere ndị tọọrọ n'ime ya bụ ụlọahịa ndị dara ada n'ihi ọkụ a. O﻿nyeisi ahịa BridgeHead, Ọnịcha, Anambra steeti bụ Chinedu Ezegwuike, akọwaala na ọ bụ ihe ọgbụgba malitere ọkụ gbara n'ahịa Ọgbọ-ọgwụ dị na Head Bridge, Ọnịcha, ụbọchị Tuzde. O pekata mpe mmadụ anọ nwụrụ, ọtụtụ merụọ ahụ n'ọkụ gbara ọdọahịa 80 n'ahịa Ọgbọgwụ n'etiti ehihie abalị asatọ nke ọnwa Novemba afọ 2022. Na mkparịtaụka Ezegwuike gwara BBC Igbo e nwere na ahịa ahụ, ""Ebe o ji ihe dịka nkeji iri gafee Elekere iri na abụọ nke ehihie, anyị nụrụ nnukwute ihe dara ụda gbaa,kwụlie anwụrụ ọkụ."" ""﻿ Oge ihe a mere, ọgbaghara dara n'ọtụtụ ebe, ndị mmadụ na-agba ọsọ nke butere n'ọtụtụ ndị mmadụ merụrụ ahụ."" O﻿ kwuru na ihe ọgbụgba ahụ zere ụlọ ndị dị na  ""Gọverment Line"" bụ ebe a na-arụ kemikal n'ahịa ahụ. Ọ﻿ ga n'ihu kwuo na ha na-atụ uche na ụfọdụ ndị mmadụ nakwa ndị ahịa ka tọọrọ nokpuru ụlọ ndị dara ada. Ihu atọghị ọtụtụ ndị mmadụ na-azụ ahịa n'Ọgbọọgwụ dị na Head Bridge, Onicha, Anambra steeti taa bụ Wenezde, dịka ọtụtụ na-agụkọ ihe ọkụ ọgbụgba tara isi o pekata mpe mmadụ anọ, ma merụọ ọtụtụ ndị mmadụ ahụ riri ha. A mabeghị kpọmkwem ihe butere ọkụ ahụ maọbụ mmadụ ole  nwụrụ n' ọdachị ahụ nke malitere n'ebe Elekere 12 nke etiti ehihie mana otu onye ndu n'ahịa ahụ achọghị ka a kpọ aha ya gwara BBC Igbo na e nwetalaa ozu mmadụ anọ nwụrụ n'ọkụ ahụ. Onyeisi ụlọọrụ gọọmentị Anambra steeti na-emenyụ ọkụ bụ Martin Agbili, gbara ama na ya bụ ọdachi metụtara N’ozi mgbasaozi  nke Agbili binyere aka ma wepụta n'ụbọchị Wenezde, o kwuru na ya bụ ọkụ malitere n’ọdọ ebe a na-ere kemikal na akọrọngwa sayensi n’Ọgbọ-ọgwụ. A﻿gbịlị kọwara na ọ bụ ihe ọgbụgba gbara n'ọkụ ahụ mere ọtụtụ ụlọ dị ebe ahụ mere ji daa. ""Ọ bụ nnukwu ihe mere mana agbanyụọla ọkụ ahụ."" "" Ọ bụ ala ọmajiji so ihe gbara mere ka ụfọdụ ụlọahịa daa."" O kwukwara sị na a matabeghị mmadụ ole nwụrụ maọbụ ndị merụrụ ahụ. Onye ntaakụkọ BBC Igbo gara n'ahịa ahụ n'ụtụtụ Wenezde kwuru na ọ hụrụ ndị ahịa ya bụ ihe metụtara na ndị ọdọ nke ha dị nso na-agba mbọ ibupụ ngwahịa ha  ndị fọrọ afọ  dịka gọọmentị Anambara steeti kwuorola na a ga-akwatu ụlọahịa ndị ọkụ ahụ metụtara. Ka ọ dị ugbua, a ka na-achọ ndị ụlọ dagidere, ebe e bugarala ọtụtụ ndị merụrụ ahụ n'ụlọọgwụ dị n'Ọnicha na Asaba, Delta Steeti. G﻿ọọmentị Anambara steeti kwuru na ndị ọrụ gbatagbata ha amalitere ọrụ ịhụ na a zọpụta ndị tọrọ n'ụlọ ahịa ndị dara ka ọkụ ahụ gbara ma kutuo ụlọ ndị nwere ike ịda. O﻿sote Govanọ steeti ahụ bụ Gilbert Ibezim kwuru nke a oge gara n'ebe ihe mere na mgbede Tuzde. N﻿'aka nke ọzọ, Kọmishọna na-ahụ maka ọrụ pụrụ iche bụ Sly Ezeokenwa, kwuru na ọ bụ kemikal gwakọrọ were gbaa mere ka ọtụtụ ụlọ dị n'ahịa ebe ihe mere ji daa. A﻿kụkọ na-eru anyị ntị ugbua na-ekwu na ọkụ na-agba n'ahịa Ogbo ogwu dị na 'Headbridge' Onitsha. N﻿dị hụrụ ebe ihe mere na-ekwu na ọ bụ kemịkalụ gbapụrụ dịka ogbunigwe mana amabeghi nke bụ eziokwu. E﻿ kwukwara na ọtụtụ ndị mmadụ nwụrụ na ya bụ ọdachi mana amabeghi ezi ọnụọgụgụ ndị nwụrụ. Ọ﻿nụ na-ekwuru ndị uweojii n'Anambra steeti bụ Tochukwu Ikenga ekwuola na ndị ọrụ mmenyụọkụ kwụ chịm n'ebe ahụ. N﻿'ime ihe onyonyo ndị na-efegharị na soshal midia, ị nwereike ịhụ ebe ọkụ na-agba n'ebe akpọrọ 'Gọvernment Line' n'ahịa ahụ. N﻿dị ime ahịa ahụ na-ekwukwa na ọkụ ahụ malitere ịgba kemgbe etiti ụbọchị bụ elekere iri na abụọ. M﻿gbe BBC garuru n'ahịa ahụ, ụfọdụ ndị na-azụ ahịa n'ebe ahụ gwara onye ntaakụkọ anyị na ọ bụ ebe edobere Kemikal ka ọkụ ahụ si bịa. O kwuru na ha gwara ya ebe adọsara kemịkal n'ahịa ahụ gbapụrụ dịka ogbunigwe were malite ịgba ọkụ. O﻿tu onye hụrụ ebe ihe mere gwara BBC na ọkụ ahụ si n'ime ụlọ mapụ otu nwaanyị. Ha kwukwara na ọ kụrụ nwaanyị ọzọ n'ala ma dọwaa ntị ya. M﻿ana onyeisi ndị ọrụ mmenyụọkụ apụtabeghi kwuo ihe ọ bụ butere ya bụ ọkụ. K﻿epu kepu na-ekwukwa na ọtụtụ ndị mmadụ nwụrụ na ya bụ ọdachi mana amabeghi ezi ọnụọgụgụ ndị nwụrụ. K﻿a ihe si kwụrụ ugbua, emenyụọla ọkụ ahụ na-agba ebe ndị ọdọ ahịa ha dị nso n'ebe ahụ ka na-azọpụta ngwa ahịa ha ndị fọrọnụ."	https://www.bbc.com/igbo/articles/c3g8er9vv41o
health	Birth Control: Etu ọgwụ 'contraceptives' si chọọ idula m mmụọ	"Mgbe Vanessa Centeno chọpụtara na o nwere mkpụkọ ọbara na ngụgụ ya, ọ gbara ya gharịị. Mana oge ndịọrụ ahụike gwara ya ihe kpatara ụdị ihe a, ọ gbagwojuru ya anya karịa. N'afọ 2019, Vanessa bụ onye na-arụ ọrụ n'obodo Boston, malitere ịṅụ ọgwụ 'contraceptive' iji gbochie ịtụrụ ime. Nde kwuru nde ụmụnwaanyị na-ṅụ ọgwụ a n'akụkụ ụwa niile. Mana ọgwụ a kpatara ọbara mkpụkọ na ngụgụ Vanessa nke mere ka ndụ ya gbanwee kpamkpam. Vanessa kwuru sị: ""Ka m na-agbago elu otu ụbọchị, enwekwaghị m ike ikute ume nke ọma."" ""Ụdị ihe a emetubeghị m ebe m na-agba mbọ niile m nwere ike iji kute ume"" Mana Vanessa mechara gbalịa gaa ụlọọgwụ ebe e nyere ya ihe ga-enyere ya aka ikute ume. Nnyocha gosiri na e nwere ihe kpụkọrọ n'akụkụ ngụgụ ya, mana ha chere na ọ bụ 'pneumonia'. Mana ka otu ọnwa gachara, iku ume Vanessa kawanyere njọ nke mere ka e ziga ya na nnukwu ụlọọgwụ. Ebe ahụ ka nnyocha gosiri na ọbara kpụkọrọ na ngụgụ ya. Vanessa kwuru na dọkịta gwara ya na ""ihe kpatara ọbara mkpụkọ ahụ bụ ọgwụ 'contraceptive' m malitere ịṅụ n'ihi na onweghị ihe ọhụrụ ọzọ m tinyere n'ahụ m."" ""Ha gwara m na ọ bụrụ na chekwuru ka otu ụbọchị gafee tupu m bịa ụlọọgwụ, ihe gaara akawanye njọ."" Ọ na-ara ahụ tupu ihe dị otu a emee. Nnyocha nke ngalaba 'National Health Service' mere na mba UK gosiri na ọ bụ naanị ụmụnwaanyị iri na abụọ n'ime puku iri na-aṅụ ọgwụ 'contraceptive' nwere ike inwe ọbara mkpụkọ n'ime otu afọ. Ndị NHS nyere ndụmọdụ ka mmadụ jụọ dọkịta ya maka ihe ọbụla gbagwojuru ya anya. N'ụwa niile, ihe karịrị ụmụnwaanyị otu narị nde na iri ise (150 million) na-aṅụ ọgwụ 'contraceptive' iji gbochie afọ ime. Ọgwụ a nwere ike ime ka mmadụ buo ibu, maọbụ metụta ọnọdụ echiche mmadụ, mana o nwekwara ike ịkpatara ụfọdụ ọbara mkpụkọ nke nwere ike idula mmadụ mmụọ. Ọkammụta Beverly Hunt nke ụlọọgwụ Guy's and St Thomas' Hospital dị na London kwuru na mmadụ ịṅụkọ ụdị ọgwụ 'contraceptive' abụọ ọnụ nwere ike ịkpata ọbara mkpụkọ. Mkpụrụọgwụ 'contraceptive' na-enwe ụdị akụrụngwa 'oestrogen' maọbụ 'progesterone' bụ nke ahụ mmadụ na-emepụtakwa. Ọ bụ akụrụngwa ndị a na-ezigara ụbụrụ ozi iji gbochie ahụ nwaanyị iyipụta akwa nke na-eme ka ọ tụrụ ime. Mkpụrụọgwụ ndị a nwereike ịkpatara nwaanyị ịgbọ agbọ, ibu oke ibu, ihe ntukasị n'ihu nke a kpọrọ 'pimple', dịrị gawazie. Ụfọdụ ụmụnwaanyị na-ekwu na ọ na-akpatakwara ha isi ọwụwa, anaghị achọ inwe mmekọ ahụ (low libido), ara ịfụ ụfụ na ihe ndị ọzọ. Mana Dọkịta Zozo Nene nke ụlọọgwụ Steve Biko dị na Saụt Afrịka kwuru na ọbara mkpụkọ na-emekarị n'ụmụnwaanyị buru ibu. Otu afọ agaala kamgbe Vannessa nwechara ọbara mkpụkọ na ngụgụ ya n'ihi ọgwụ 'contraceptive', mana o kwuru na egwu ka ji ya aka. ""Aṅụrụ m ọgwụ ọnwa isii ma na-akpachapụkwa anya n'ihe ọbụla m na-eme iji gbochie ịgba ọbara n'ime ahụ m,"" Vanessa na-ekwu. ""Oge ọbụla m chọrọ ịsa akwa, ụjọ ga-ejide m ka a ga-asị na okuku ume m ọ chọwala ịkwụsị ọzọ.: ""Mana ana m echetara onwe m oge niile na ahụ esiela m ike ugbua."" Vanessa gara n'ihu kwuo na ụwa nwaanyị adịghị mfe ma ncha n'ihi ọtụtụ ihe ha na-agabiga n'ahụ ha. ""Anyị na-anọ na nsọ kwa ọnwa ọbụla, ahụ mgbu oge niile, ma burukwa ya na-arụ ọrụ dị icheiche."" ""Ọ bụrụ na i kwuo okwu, ndị mmadụ ga-ele gị anya dịka onye umengwụ. Ha ga-agwa gị sị, 'ihe a ekwesịla ịmata gị ahụ ugbua."" Ekwesịrị ịchọpụta ụzọ a ga-eji mee ka ihe ndị a dịwanyere anyị mfe. ọ bụ eziokwu na ha ga-abịarịrị mana e kwesịrị ime ya ka ọ dịrị anyị mfe ma kawanyere anyị mma."""	https://www.bbc.com/igbo/afirika-55862096
politics	Rev Father Mbaka: Ndị chọrọ ka Buhari nwụọ ga-ebu ya ụzọ nwụọ	"Ụkọchukwu Ejike Mbaka bụ onyeisi ụka Adoration dị n'Enugwu ekwuola na Onyeisiala Muhammadu Buhari abụghị nsogbu Naịjirịa. Mbaka kwuru nke a ụbọchị Wenezde n'ọgbakọ ofufe nru ọ na-ehiwe kwa izuụka n'ogige Adọration dị n' Umuchigbo Iji-Nike, Emene, Enugwu. Fada Mbaka sị na o ruru afọ 16 ndị chịburu Naịjirịa mbụ ji mebicha obodo ma kwukwaa na ndị mmadụ chọziri ka Buhari jiri afọ ole na ole mezie ihe niile. ""Ndị mmadụ na-akọ m ọnụ na m na-akwado Buhari ka a ga-asị na Buhari adịghị eme ọfụma."" Mbaka gara n'ihu sị na ọchịchị Buhari ga-adị, na ndị chọrọ ka ọ nwụọ ga-ebu ya ụzọ nwụọ. Ọ sị na ya ma na ọ bụ Buahri nọ n'Asọ Rock makana ọ na-echeta nkata ha abụọ kpara tupu ọ bụrụ onyeisiala. N'okwu banyere ndị na-achi ehi, Mbaka sị na ya nwere ehi, nke mere ya onye ọchịehi. Lee ihe 20 gbara ọkpụrụkpụ ndị ọzọ o kwuru n' ozi ya: 1.  Buhari abụghị nsogbu anyị, ndị Buhari bụụrụ nsogbu bụ ndị na-ezufu ego 2. Buhari abụghị nsogbu Ndigbo. Kedụ mgbe Buhari banyere n'ọchịchị Naịjịria? 3. Jonathan enyere Igbo Biafra, Buhari jụ inye ụnụ ya? Obasanjo enyere Igbo Biafra, Buhari jụ inye ụnụ ya? Ken Nnamanị bụ onyeisi Sineti, o nyere ụnụ Biafra? 4. N'ọrụ ugbo, Naijiria na-alaghachi ugbua na ị bụ ebe e jiri ịkọpụta ihe ubị mara n'Afrịka 5. Ihe e mebiri n'afọ 16, agaghị edozili ya n'otu afọ 6. Onye bụbụ Mịnịsta Mmanụ bụ Dieaziani ọ bụ na ọ bụghị onye Igbo na-alụ ya? 7. Ndị gọvanọ chọọ ụzọ ha ga-esi gboo mkpa nchekwa na steeti ha, ọ bụghị Buhari ga-abịa gburu gị anwụ. 8. E kwuru m ka a ghara ime ngagharịiwe maka Fada Offu e gburu ma ọ bụrụ na e meghị nchọpụta ka e were hụ ihe a gbadoro ụkwụ. 9. Esonyeghị m mee ngagharịiwe n'agbanyeghị na m bere akwa maka ogbugbu ya. 10. Ndị wepụtara foto sị na ọ bụ m ebe m so eme  ngaharịiwe maka ogbugbu Fada Paul Offu ga-ata ahụhụ. 11. E nwere ndị Fulani bụ ndị ajọ mmadụ na-ememila ndị mmadụ mana ha abụghị ndị ọchịehi. E nwekwara ndị ọchiehi na-eme ihe ọjọọ, 12. E nwekwara ndị Igbo bụ ajọ mmadụ bụ ndị ntọ, ọ bụghị naanị ndị Fulanị 13. Anyị nwere nnukwu nsogbu nke ihe ga-egbo ya bụ inwe ọrụ. 14. Ụfọdụ ndị gọvanọ ga-ezufucha ego, ha agaghị akwụ ụgwọ ọnwa ndị ọrụ. 15 Gọvanọ ọbụla bụ onyeisi nchekwa steeti ya, ha na-ata ego nchekwa kwa ọnwa maka nke a. Kedụ ihe ha ji ya eme? 16. Ndị uweojii na-ejichi ndị Keke na-anapụ ha ego n'ike ọ bụ Buhari na-eme nke a? A na-eme ya n'Ugwu Awụsa? 17. Bịafra, Bịafra, enye Ndigbo Bịafra ugbua, a sị anyị nweta onyeisiala, ndị Anambara a ga-ekwe ndị Imo? Ndị Imo aga-ekwe ndị Enugwu? Ndị Enugwu aga-ekwe onye Ebonyi? Abịa aga-ekwe Imo? 18. Ọ bụrụ na m bụ Ịmam ndị Ugwu, ndị Ugwu ga-echekwa m. Ọ bụrụ na m bụ ụkọchukwu ndị Ọdịda Anyanwụ, ndị Yoruba ga-echekwa m. Igbo nwere eze na-egbu onwe ha. 19. Ha chọrọ igbu Fada Mbaka ka ha bo ya ndị Fulani. 20. Ndị na-eti Biafra Biafra na-egbu oge ụnụ, na-anapụ ụnụ ego."	https://www.bbc.com/igbo/afirika-49355341
politics	Benjamin Netanyahu ọ ga-achị Israel nke ugboro ise?	"Akụkọ dị mkpa taa: N'ofesi, Ndị mba Izrel ekwuola na ha ga-eme ntuliaka n'ime ọnwa Epreelụ na-abịa, ebe Benjamin Netanyahu bụ onyeisiala ha na-ele anya ịbụ onyeisiala nke ugboro ise. Ọ bụrụ na Netanyahu merie ntuliaka a, ọ ga-abụ onyeisiala kacha chịa mba Izrel. Gịnị na-afịọ n'Anambara? Haruna Mohammed bụ ọnu na-ekwuru ndị uweojii n'Anambara, gwara BBC na ọ bụghị eziokwu na ha adịghị aza oku ma a tọrọ mmadụ makana ọ bụ ọrụ ha ịhụ na obodo nwere nchekwa. Mohammed kwuru okwu a, ka ụfọdụ ụlọntaakụkọ dere na ndị mmadụ n'Umunze, sị na ntọrị na-eme na be ha adịghị enweta enyemaka, dịka o kwesịrị, n'aka ndị uweojii. Gụọ akụkọ a n'uju ebe a: Ọ bụghi eziokwu na anyị adịghị aza oku ndị Umunze - Uweojii Ngagharịiwe na Zamfara Ndị mmadụ bara okporoụzọ taa n'obodo Tsafe dị na Zamfara steeti igosi iwe ha maka ogbugbu mmadụ na mwakpo ndị ọzọ na-eme na steeti ahụ. Ihe nkiri ndị mmadụ tinyere na Facebook gosiri ọtụtụ mmadụ ji osisi na mma na-aghagharị ma na-ekwu ""anyị achọghị"". Gụọ akụkọ a n'uju ebe a: Ọgbaghara adaala na Zamfara N'egwuregwu, Kedụ ndị na-akwado Arsenal ebe a? Onye egwu bụ Henrikh Mkhitaryan, apụọla n'egwu site n'ụkwụ ọ gbajiri. Ndị Arsenal kwuru na ọ gaghị agba bọolụ n'ime izu isii, ruo mgbe ọ ga-agbake. ""Depụta ihe niile ị mere mgbe ị bụ gọvanọ"" Onye kwuru nke a. Ọ bụ ihe ọnụ na-ekwuchitere Rochas Okorocha bụ Sam Onwuemeodo sara onyeisi otu APC bụ Adams Oshiomhole dịka ha na-ama aka. Cheta na Oshiomhole katọrọ Rochas Okorocha na mmalite ịchụnta vootu Hope Uzodinma n'Owere. Ọzọ, Ụmụ mmadụ ataala onyeisiala Buhari ụta, ụfọdụ kpọrọ oku ka akwụsị abụbọọrụ ahụ ebe ndị ọzọ ekwuola na ha ga achọ ọrụ ọzọ dịka otu jikọrọ ndị nkuzi mahadum akpọrọ ASUU n'aha ịchafụ kwudosi ike na abụbọọrụ ha ga-aga n'ihu. Na mba ofesi, Dịka ala ọmajiji mechara na mba Indonesia, ndịọrụ gbatagbata adọọla ndị biketere mmiri nso ha kwapu n'akụkụ mmiri n'ihi na ibibia mmiri nwereike ịme ọzọ. Cheta na mmadụ karịrị narị abụọ anwụọla mbụ n'ihe mberede a. N'egwurewgu, Thiago Silva abanyela n'ọnụọgụgụ ndị ọgba bọọlụ otu PSG ndị ohi gbakara ụzọ ya mgbe ọ nọ n'ọgbọ egwuregwu. Ndị uweojii kwuru na ọnụ ihe ezuru na bee ya ruru puku euros ole na ole. Gee Nkeji nke ụtụtụ"	https://www.bbc.com/igbo/afirika-46670791
entertainment	Maternal Mortality: Uche Jombo na ụmụnwaanyị ndị ọzọ kwuru ihe mere ha agaghị amụju ụlọ	"Ụfọdụ ndị ọkachamara na-eche na ịkwụsị atụmaatụ ebe ụmụnwaanyị na-achọrịrị ka ha mụta nwa nwoke nwereike belata ụmụnwaanyị ịnwụ ebe ha na-amụ nwa. Uche Jombo kwuru na ọ dịghị ka ụmụnwaanyị na-achịpụta ụmụ iri na abụọ maọbụ itoolu dịka nne ya si mee. Jombo kwuru na ịmụta nwa na-ara ya ahụ; na afọ ime ya pụrụ ugboro atọ. Ibukun Ogu ji ụmụ atọ kwuru na o bu ụzọ mụta ụmụnwaanyị abuọ tupu ọ mụta otu nwoke mezuru ha ụmụ atọ. Mana o kwuru na ya na di ya kwetara ịmụta ụmụ abụọ sọsọ mgbe ha lụchara di na nwunye. Otu nwaanyị na-achọghị ka a mata aha ya kwuru na ya mụrụ ụmụ anọ ebe ọ na-achọ ịmụta nwa nwaanyị. O kwuru na o ji ịwa afọ mụọ ha niile nke mere ka di ya were ụjọ sị ya amụzịla ka ọ mụchara nke atọ bụkwa nwoke, mana o siri ọnwụ mụọ nke anọ mechara bụrụ nwa nwaanyị ọ na-achọ kamgbe. Ihembosi dị afọ iri atọ na asaa mụrụ nke mbụ, ọ bụrụ nwoke, nke abụọ so ya bụrụ ejima nwoke abụọ, nke anọ abụrụzịa nwaanyị ọ na-achọ. Mana otu nwaanyị ahụ mechara nwụọ. Kedụ ihe mere ụfọdụ ụmụnwaanyị ji achọkarị ka hamụtarịrị nwoke maọbụ nwaanyị? N'agbanyeghị ihe ọdachi na-adakwasị ụmụnwaanyị na-agba mbọ ịmụta nwoke maọbụ nwaanyị mgbe ụfọdụ, ọtụtụ achọghị ikwụsị ya bụ atụmatụ. Ihe mere Chinenye ji ụmụnwoke atọ ji chọọ ịmụtarịrị nwa nwaaanyị Gịnị mere e ji achọkarị nwa nwoke? Chinedu Balogun kwuru na otu n'ime ha bụ oke ịcha ọkụ ụmụ ụwa na-enye di na nwunye. Ihe ndị ọzọ e ji achọ nwa nwoke gụnyere: Ngalaba European Union na United Nations a kpọrọ ""Spotlight Initiative"" na-ekwu na atụmatụ ịmụtarịrị nwa nwoke ebutela mmegide dị iche iche nye ọtụtụ ụmụnwaanyị na Naịjirịa. Ihe nkiri a ga-amasị gị:"	https://www.bbc.com/igbo/afirika-50950623
health	Covid-19 n'otu nkeji: Anyanwụ, ekpomọkụ anaghị agwọ coronavirus	Akụkọ na-efegharị na oke ekpomọkụ nwere ike igbu nje coronavirus dị mmadụ n'ahụ. Mana onweghi otu mkpụrụ eziokwu dị na nke a. Ihe nkiri a kọwara ya nke ọma. Ndị mere akụkọ a bụ Vining Ogu na Chukwunaeme Obiejesi	https://www.bbc.com/igbo/afirika-52158519
politics	David Umahi: Ihe ndị Ebonyi na-ekwu maka etu o si gbalaga hapu Ebonyi	"Okwu na David Umahi buzi onye otu pati ""All Progressives Congress"" (APC) bụzị akụkọ a kọrọ gafee. Mana ụfọdụ ndị Ebonyi tinyere ọnụ na ya bụ okwu ma kwuo etu o si emetụta ha n'obi. Ebe ụfọdụ sị na gọvanọ Umahi emeteghị ya dịka ha na-ahụ Ebonyi dịka steeti PDP, ndi ọzọ na-asi na ha nabatara ya dịka ihe ga-ebutere ha ọganirụ. Gee ha ntị n'olu:"	https://www.bbc.com/igbo/afirika-55012482
politics	Orji Uzọr Kalu : Akwụ m chịm onweghi ihe na-eme	Akụkọ dị mkpa Ndị otimkpu aka chịburu Abia Steeti bụ Ọrji Uzor Kalu ekwuola na ahụ dị ya chịmchịm ugbua dịka ọ gwachara ha okwu n'ekwenti n'oge adịghị anya. Cheta na akụkọ kwuru na nwa amadị mere njem na mba Jamini bụ ebe ọ gara ịwa ahụ n'ihi ọrịa a na-akpọghị aha ya. Akụkọ ọzọ na-eru anyị ntị bụ na Sylvester Dede Ojukwu bụ ọkpara dike Biafra bụ Odumegwu Ojukwu anwụọla n'abalị ụnyaahụ. BBC Igbo kpọtụrụ nwanne ya nwoke bụ Emeka Ojukwu, okwughi ma ọ bụ eziokwu ka ọ bụ asị kama o kwuru na ọ chọghị ịgwa ndị ntaakụkọ okwu. Minista na-ahụ maka ọrụ bụ Chris Ngige ekwuola na mkparịta ime udo n'etiti gọọmentị na ndị ọrụ ga aga n'ihu echi agbanyeghi abụbụ ọrụ nke ndị ọrụ na-esi ọnwụ ime. Ngige rọrọ arịrịọ ka ndị niile nke gbasara gbalịa bịa nzukọ ahụ maka i ji gbo nsogbu ọgwụ opekatampe ndị ọrụ. Anya anyị ga-acha ọbara n'ụbọchị Nov 6 - NLC Akwa dara na mba Ijipt dịka ndị mmadụ gbakọtara ili ndị ụka kraịst asa a gbagburu n'ebe ha gara ikpe ekpere na njem ala nsọ ha mere. Ndị agha nnupuisi Islamic State kwuru na aka ha dị n'ọnwụ mmadụ asa ndị a. Manchester United lara na nta dịka ha si na-azụ were ọkpụ goolu abụọ asatara otu merie ndị AFC Bournemouth n'asọmpi Iko Premier. N'aka nke ọzọ, anya niile na-ele ka eke ga-esi anya anwụ n'asọmpi ga-adị n'etiti Arsenal na Liverpool n'abalịa. Leekwa ihe nkiri otu nwoke a sị daa mmiri na Legos Ibe anyịnụ, pati APC akụwala akị oyibo nsugbe site na inye INEC aha Hope uzodimma dịka onye ga-ebutere pati ha ọkọrọtọ na ndọrọndọrọ ọchịchị gọvanọ Imo Steeti 2019. Adams Oshiomhole bụ onyeisi APC kwuputara nke a ụbọchị Fraịde bụ ebe ọ nọ kwuo na ihe ya mere bụ ihe ụlọikpe ukwu kwuru. Mana akụkọ a na-anụzi ugbua bụ na ụlọikpe ukwu dị n'Abuja egbochiela Oshiomole na kọmitee ọrụ nke APC i ziga aha ọbụla na-abụghị aha Uche Nwosu nye ndị INEC. Ụlọikpe gakwara n'ihu nye ndị INEC iwu ka ha ghara ịna-abata aha ọbụla na abụghị aha Uche Nwosu dịka onye ga-azọ ọkwa gọvanọ n'Imo Steeti. Anyị agaghị ekwe o, Anyị agaghị ekwe! Ndị ụka Anglikan bụrụ ngagharị iwe ụbọchị frịade bụgara gọvanọ Anambra steeti bụ willie Obiano na ebo ya ebubo na ọ were ụlọakwụkwọ ha bụ Bishop Crowther Primary School nyefee ndị katọlik na'aka. N'ofesi onyeisiala mba Turkey bụ Recep Erdogan akachiela obi tụọ mba Saudi Arabia aka dị ka ndị gburu Jamal Khashoggi bụ onye nwuru na Turkey. Chioma:Nchọpụta ndị Turkey mere na-egosi na atọgbụrụ ya bụ nwaamadị bụ onye nọ na ọsọ ndụ ka ọ gara iwete akwụkwọ ikike maka agbam akwụkwụ nwunye ya n'obi nnọchite anya mba ha na Turkey. N'ofesi, onyeisiala mba Turkey bụ Recep Erdogan akachiela obi tụọ mba Saudi Arabia aka dị ka ndị gburu Jamal Khashoggi bụ onye nwuru na Turkey. Nchọpụta ndị Turkey mere na-egosi na atọgbụrụ ya bụ nwaamadị bụ onye nọ na ọsọ ndụ ka ọ gara iwete akwụkwọ ikike maka agbam akwụkwụọ nwunye ya n'obi nnọchite anya mba ha na Turkey. N'egwuregwu N'egwuruegwu, kepukepu na-eru anyị ntị na-akọ na ndị otu egwu bọọlụ nwere agba na Europe na-agba izu ka ha ga-esi mailte asọmpị ọzọ akpọrọ Super League n'afọ 2021. Ka ọ dị ugbua onwebeghị ọnye kwere iti aka n'ala na nke a bụ eziokwu bụ ama a akwụkwọ akụkọ Der Speigel gbara. Akụkọ ndị a ga-amasị ịgụ tata	https://www.bbc.com/igbo/afirika-46082476
religion	CAN ahọpụtala Daniel Okoh dịka onyeisioche ọhụrụ	"Otu Christian Association of Nigeria ahọpụtala Daniel Okoh dịka onyeisi ọhụrụ otu ahụ. Ọnụ na-ekwuru ha bụ Bayo Oladeji gwara BBC Igbo n'ekwentị na nzụkọ akpọrọ 'The Assembly' kwekọrịtara na nhọpụta Okoh dịka onyeisi ọhụrụ ha. Nke a pụtara na onyeisi ochie ahụ Rev Olasupo Ayokunle ga-enyefe ya ọchịchị n'aka n'emume a ga-eme n'ụbọchị Fraịde. Daniel Chukwudumebi Okoh bụ ụkọchukwu kachasị n'ụlọụka Christ Holy Church a ma dịka ""Nation Builders"" maọbụ Odozi obodo. A mụrụ ya na Kano na Nọvemba 12, afọ 1963. Ọ bụ onye Ndoni dị n'okpuruọchịchị Ogba/Egbema/Ndoni dị na Rivers steeti. Ọ lụrụ Ngozi dịka nwunye ya ma jirikwa ụmụ anọ. Okoh arụọla ọrụ ihe karịrị afọ iri abụọ dịka onye na-ekwuchitere ndị ụka Kraịst n'ọgbakọ okpukpere ndị ọzọ. Ọrụ ahụ ọ na-arụ gụnyere ma na Naịjirịa ma na mba dị icheiche n'ụwa niile. Ụfọdụ ọkwa ọ nọrọla na ya gụnyere: - Onyeisioche ọgbakọ ụlọụka okpukpere Kraịst dị na Afrịka bụ OAIC n'ịchafụ - Onyeisi otu OAIC na Naịjirịa (2005 - 2014) - Osote onyeisi CAN na Naịjirịa (2007 - 2013) - Okoh so na mmadụ isii gọọmentị etiti họpụtara n'ọgbakọ idozi ndọrọndọrọ n'afọ 2005. - Okoh so na ndị isi na-elekọta National Orientation Agency site n'afọ 2009 rue afọ 2011. Cheta na akụkọ fegharịburu n'ụbọchị Wenzde na otu jikọrọ ndị okpukpere Kraịst na Naịjirịa bụ CAN n'ịchafụ ahọpụtala onyeisioche ọhụrụ. Mana mgbe BBC Igbo kpọtụrụ ọnụ na-ekwuru otu ahụ bụ Bayo Oladeji, ọ gwara anyị na o nweghi eziokwu dị na akụkọ ahụ. ""Ọ bụ akụkọ ụgha, ihe mere bụ na ndị mmadụ wepụtara aha Daniel Okoh dịka onye nwereike ịbụ onyeisioche mana anyị emebeghi mkpebi maka ya"" ka o kwuru. O gara n'ihu kwuo na ọ bụ n'ụbọchị Tọzde kpọm kwem ka a ga-akpọpụta onyeisioche ọhụrụ otu ahụ. Onye bụbu onyeisi otu ahụ bụ Reverend Olasupo Ayokunle banyere n'ọkwa ahụ n'afọ 2016. CAN bụ otu jikọrọ ụlọụka niile na-ekpere Kraịst n'ala Naịjirịa. E hibere ya bụ ụlọọrụ n'afọ 1976 mgbe ọ bụ naanị ụka Katọlik, ụka Anglịkan nakwa ụka ukwu ndị ọzọ dịka Baptist na Methodist. Ndị ụka Kraịsti hibere otu a iji kwụsịtụ  njikọ ndọrọndọrọ na okpukpere alakuba na-aga n'ihu oge ahụ. Ha pụtakwara katọọ ma megide nsonye ala Naịjirịa n'ọgbakọ mba ndị okpupere alakuba bụ OIC n'afọ He mechaziri gaa n'ihu nabata obere ụlọụka ndị ọzọ n'ime ogige ha. Ha nwere ngalaba nke ụmụ nwaanyị akpọrọ WOWICAN nke Oyin Mabel Sowoolu bụ onyeisi ha ugbua."	https://www.bbc.com/igbo/articles/ce9jv489jq8o
politics	Nonye Soludo's wife: Ọmalịcha nwaanyị na-ebu Chukwuma Soludo, gọvanọ ọhụrụ Anambra isi	"Ọchịchị efela aka Charles Chukwuma Soludo dịka gọvanọ Anambra steeti dịka o meriri ntuliaka e mere n'ụbọchị isii nke ọnwa Nọvemba 2021. Mana dịka ndị Bekee na-ekwu na nwoke ọbụla na-eme ọfụma nwere ọmalicha nwaanyị na-akwado ya. Mmeri Chukwuma ji ọkọlọtọ pati All Progressives Grand Alliance (APGA) na ntuliaka ahụ, pụtara na nwunye ya bụ Nonye ga-ewere ọnọdụ dịka nwaanyị mbụ nke steeti ahụ, nke Bekee kpọrọ ""first lady"". Ụfọdụ ọrụ eji mara ndị nwunye aka na-achi obodo gụnyere: N'agbanyeghị na akwụkwọ iwu Naịjirịa akwadoghị ụlọọrụ nwunye onyeisiala maọbụ nwunye Gọvanọ steeti ọbụla na Naịjirịa, ọ bụ nnukwu ọkwa nye ndị nwunye onye ọbụla na-achị tụmadị n'Anambra steeti. Andy Ubah, Valentine Ozigbo na Ifeanyi Ubah so na ndị ọzọ zọrọ ọkwa gọvanọ Anambra steeti a kacha kpụrụ n'ọnụ mgbe ahụ. Lee ihe ị kwesịrị ịma maka ndị nwunye ha: Uchenna bụ nwụnye Ifeanyi Ubah, onye na-azọ ọkwa gọvano n'okpuru Young Progressive Party (YPP). Uchenna dị afo 48 ugbua dịka a mụrụ ya na Mee 13, 1973. Ya na di ya ebiela dị ka di na nwunye ruo afọ 24. Uchenna na-arụ n'ụlọọrụ 'Capital Oil and Gas Industries Limited' ebe a na-emepụta mmanụ agbidi, ọ gụrụ 'Business Administration' na mahadaum Ahmadu Bello nke dị na Zaria. Ya na di ya ji ụmụ ise. Mary-CallistaOjiugo Ozigbo Ojiugo bụ nwunye Valentine Ozigbo bụ onye na-azọ ọkwa gọvanọ n'okpuru pati People's Democratic Party (PDP). Ojiugo bụ onye na-enyere ndị mmadụ aka nke ọkankụ ha bụ ụmụakwụkwọ. Ya na di ya na-enyerekwa ndị mmadụ aka site na ngalaba 'Valentine Chineto Ozigbo (VCO) Foundation' nke ha abụọ hibere. Ha ji ụmụ anọ. Andy Uba bụ onye ji ọkọlọtọ All Progressives Congress (APC) zọọ ọkwa gọvanọ Anambra steeti n'afọ 2021. Ruo ugbua ọtụtụ mmadụ amaghị kpọkwem onye bụ nwunye Uba maka na anaghị ahụkarị ebe ha abụọ kwụ n'ọha."	https://www.bbc.com/igbo/afirika-59196113
entertainment	Lizzy Anjorin vs Toyin Abraham: 'Agaghị m etinye ọnụ n'okwu mmadụ abụọ a'	"Esemokwu dị n'etiti Toyin Abraham na Lizzy Anjorin bụ chi na-efo ọ na-abawanye. Nke mere ọhụrụ bụ akụkọ na-ewu na otu nwada Igbo ebola ya bụ nsogbu n'isi nwaada Igbo ọzọ na-eme ihe nkiri aha ya bụ Nkechi Sunday Blessing. Mana mgbe BBC Igbo kpọrọ Nkechi Blessing, ọ gwara anyị hoo haa na onweghị ihe gbasara ya n'esemokwu ahụ. O kwuru na ọ bụ eziokwu na ya na Toyin Abraham bụ ezigbo ọyị mana Toyin dọrọ onye ọbụla nọ n'akụkụ ya aka na nti ka ha hara itinye ọnụ n'okwu dịrị ya na Lizzy Anjorin. Blessing kwuru na ọ bụ makana ọ gbara nkịtị kamgbe esemokwu a bidoro kpatara ndị mmadụ ji na-ebo ya na o butere ya bụ okwu. Etu esemokwu Lizzy Anjorin na Toyin Abraham si malite Ndị tinyegoro ọnụ n'okwu a Otu dịka ""Theatre Arts and Motion Pictures Association of Nigeria""(TAMPAN) gosiri iwe ha gbasara esemokwu mmadụ abụọ a na-ese. Ndị na-eme ihe nkiri na Yoruba a ma ama dịka Yinka Quadri , Bolaji Amusan nakwa di Toyin bụ Kola Ajeyemi arịọla ha ka ha tinye mma ha n'ọbọ. Esemokwu dị n'etiti ndị ihe nkiri abụghị ihe ọhụrụ , ọ na-emekarị n'etiti ụmụnwaanyị na-eme ihe nkiri."	https://www.bbc.com/igbo/afirika-49796448
religion	End Sars: Ihe Fada Mbaka gwara ndị kwuru na ha ga-agba 'Adoration Ministry' ọkụ	Ụkọchukwu ama ama bụ Fada Ejike Mbaka ekwuola na o nweghi onye kachasị akwado ndị ntoroọbịa na Naịjirịa karịa ya Mbaka kwuru nke a mgbe ọ na-akatọ akụkọ pụtara na soshal midia na ndị omekome gbara ụlọ ekpere 'adoration' nọ n'Umuchigbo ọkụ n'ihi ngagharịiwe Endsars. Ọ dọrọ ndị mmadụ aka na ntị ka ha ghara ị na-ekwuto aha ya na soshal midia ma na-atụ asị emegide ya. O kwuru na onweghi enyemaka ọbụla 'adoration ministry' nweterela n'aka Onyeisiala Buhari kamgbe ọ bara ọchịchị. O kwuru na o nweghị 'oil block' ọbụla Onyeisiala Buhari nyere ya nke o ji enwe onye ewere n'ọrụ n'aha ya. Nlegharị anya BBC Igbo legharịrị n'ogige ekpere a gosikwara na ọ bụ eziokwu na o nweghị ọkụ ọbụla a gbara n'adoration' Enugwu.	https://www.bbc.com/igbo/afirika-54706283
health	Etu sịga onye ọzọ sere si ebutere gị ọtụtụ ọrịa	"Ọtụtụ nnyocha sayensị egosila etu ise sịga si akpatara mmadụ ọtụtụ ọrịa ọjọọ, nke gụnyere kansa ọjọọ dị iche iche. M﻿ana nnyocha egosikwala na sịga ndị esere tụpụ n'iro, so na ihe kacha agbarụ mmiri n'ihi na ọtụtụ kemịkalụ ọjọọ na-esi n'ime ya apụta na-abanye n'osimiri. N﻿nyocha gosiri na ọnụọgụgụ ike sịga (cigarette filter) ndị mmadụ na-atụfu atụfu karịrị tarị anọ na ụma ise (4.5 trillion) kwa afọ. Ndị ọkachamara sayensị na-ekwukwa na ihe e ji emepụta ike sịga bụ akụrụngwa a kpọrọ 'cellulose acetate', nke bụ ụdị plastik nwere ọtụtụ kemịkal n'ime ya. Ọ﻿ bụrụ na mmadụ sechaa sịga ma tụpụ ike ya n'ezi, mmiri maa ya, kemịkal ọjọọ ndị a ga-esi n'ime ya pụta, ọtụtụ ga-abanye na mmiri mmadụ na-aṅụ maọbụ nri mmadụ na-eri. A﻿jọ kemịkal ndị a na-ebute ọrịa dị icheiche dịka kansa ara, kansa ngụgụ, kansa 'prostates', dgz. Joseph Aston bụ ọkammụta n'ọrịa kansa kwuru na mkparịtaụka ya na BBC sị: ""Onweghị ụzọ ka mma kpamkpam iji tụfuo sịga e sere ese, maka na ha dị njọ n’ahụ mmadụ, ihe ọbụla ọ sọrọ gị mee ha. ""Mana ndụmọdụ ka mma bụ, biko, atụsala ya etu ọbụla dị gị mma. Tụnye ha n’ime ebe e wepụtara maka ịtụnye ike sịga."" K﻿iri onyoonyoo dị n'elu ka ị ghọta nke a n'uju."	https://www.bbc.com/igbo/articles/c03n0n21jpeo
entertainment	Basket Mouth: Ego bụ 'egwu e ji' n'ụwa anyi nọ	Kedụ ihe ị chọrọ ịjụ Basket Mouth I nwebeghị ohere ịjụ ya? Ihe bụ ohere ị ga-eji nụ ka ọ na- asa ha. Kirie ihe nkiri a ka ị mata.	https://www.bbc.com/igbo/afirika-48706967
religion	CAMA Act: Fada Mbaka akatọọla iwu 'CAMA'	"Fada Ejike Mbaka adọọla gọọmenti aka na ntị ka ha wepụ aka n'okwu gbasara ụlọụka tupu ha anọrọ n'oche ọchịchị ree ure. 'CAMA' bụ iwu gbasara etu e si edebanye aha ụlọọrụ ọbụla na Naịjirịa nke gụnyere ụlọụka  nakwa ụlọọrụ na-abụghị nke gọọmentị nke bekee kpọrọ 'Non-Governmental Organisations' nke e megharịrị na nsonso ma nye gọọmenti ikike iwepụ onyeisi ụka maọbụ NGO ma ọ bụrụ na e nwee ebubo nrụrụaka. Fada Ejike Mbaka, onye gbarụrụ ihu maka iwu 'CAMA' tata bụ Wenezde n'ọgbakọ 'Adoration' o nwere n'Enugwu gwara gọọmenti ka ha wepụ aka na CAMA ahụ  dịka o kwuru na-akwado imegbu ụka. ""Unu bụ gọọmentị gbaso ụka mgba, unu nwere ike ree ure n'oche ọchịchị."" ""Onye ọbụla na-agba ụka mgba na-agba christ mgba."" Ọ gara n'ihu kwụọ sị, ""Obi adịghị m ọcha. Oge adịghị anya, Mụọ Chukwu ga-eme ihe ga-ama obodo Naijiria jijiji."" Mbaka gwara Onyeisiala Muhammadu Buhari ka o cheta nkwa niile o kwere tupu ọbata n'ọchịchị. Fada kwuru na ọ bụrụ na ndị gọọmenti ewepụghị anya na Ụka, ụfọdụ n'ime ha nwere ike ire ure n'oche ọchịchị. Mbaka kwuru na gọọmenti kwesiri ị na-enye ndị ntorobịa ọrụ, ime ka nrị dị n'obodo nakwa ọtụtụ ihe eji enyere ndụ aka karịa itinye anya na ka ụka chineke sị aga. Otu jikọrọ ndị okpukpere Kraịst bụ 'Christian Association of Nigeria (CAN) ajụla iwu ọhụrụ e mere maka ihibe otu maọbụ ụlọọrụ na Naijiria a kpọrọ 'Companies and Allied Matters Act' si na ọ bụ ""akaọrụ ekwensu."" N'ozi nke Adebayo Oladeji bụ onye enyemaka pụrụ iche nye onyeisi CAN bụ Samson Ayokunle wepụtara, CAN sị, ""Ndị ndu otu 'Christian Association of Nigeria' jụrụ kpamkpam iwu 'Companies and Allied Matters Act, 2020' nke onyeisiala Muhammadu Buhari binyere aka na nsonso a."" Ọjụjụ CAN na-ajụ iwu a na-abịa dịka otu na-agba mbọ maka ikike dịrị onye bụ Socio - Economic Rights And Accountability Project (Serap) na-ekwu na ha ga-akpụpụ gọọmenti ụlọikpe maka iwu ahụ ha kpọrọ ""iwu mkpagide"". Iwu ọhụrụ a kpọrọ 'CAMA' n'aha ịchafụ ebutela nnukwu nghọtahie na Naịjirịa. Serap kwuru si, "" Iwu 'Companies & Allied Matters Act (CAMA) 2020' bụ iwu mkpagide kachasị kemgbe Naijiria ji bido."" ""A ga-eji ya gaa n'ihu ịkpagbu ikike dịrị ụmụafọ. Anyị ga-agbagha ya n'ụlọikpe."" Ọtụtụ ndị mmadụ nwere agba gụnyere ndị isi ụka, akatọọla iwu ha sị na ọ bụ iji iko kunye enwe mmiri, n'ihi na gọọmenti nwereike isi n'azụ ụlọ napụ ndị mmadụ ikike dịrị ha. Dịka ọkaiwu a ma ama bụ Femi Falana si kwuo, iwu ahụ a hazigaharịrị nke nyere ngalaba gọọmenti ikike iweghara otu nke onyeisi ya dajọrọ, megidere iwu Naijiria. ""O megidere ikike dịrị mmadụ ịgbakọ dịka o si dị n'akụkụ 40 nke Iwu Naijiria."" Cheta na onyeisi ụlọụka 'Living Faith Church' bụ David Oyedepo tinyere ọnụ n'okwu a n'ụbọchị ụka gara aga. O kwuru na o nweghi gọọmentị ọbụla pụrụ ịtinye mmadụ ka o lekọta ụlọụka ọbụla si ahazi onwe ha. ""Naịjirịa bụ ebe ndị mmadụ nwere mwereonwe n'ofufe, atụmatụ a bụ ụzọ a chọrọ iji jichi ụlọụka"" ka o kwuru n'ihe onyonyo na-efegharị Gere ya n'uju ebe a: Ya bụ iwu gbasara etu esi edebanye aha ụlọọrụ ọbụla na Naịjirịa nke gụnyere ụlọụka dị icheiche nakwa ụlọọrụ na-abụghị nke gọọmentị nke bekee kpọrọ 'Non-Governmental Organisations'. Ọ bụ iwu CAMA ka e ji hibe ngalaba 'Corporate Affairs Commission' nke ọrụ ya bụ idebanye aha ụlọọrụ dị iche iche n'akwụkwọ gọọmentị. Mana ihe na-akpata nghọtahie na ya bụ iwu bụ ebe o kwuru na gọọmentị nwere ike iwepụ onyeisi ụlọọrụ maọbụ ụlọụka ọbụla ma tinye onye ọbụla dị ha mma ma ọ bụrụ na e nwee mkpesa na ndịisi ụlọọrụ maọbụ ụlọụka ahụ tinyere aka na nrụrụ aka. Ụfọdụ cheere na akụkụ 839 dị n'ime ya bụ ụzọ gọọmentị si chọọ ịtinye ụkwụ n'ihe na-eme n'ụlọụka. Ndị ọzọ dịka Roland Nzimora chere na ọ bụ ezi ihe ma gọọmentị chọọ ịtịnye otu anya n'ihe na-aga n'ụlọụka Ndị ọzọ na-ekwu na ọ bụ ụfọdụ ihe dị n'iwu 'Social Media Regulation' bụ nke ụmụ Naịjirịa kwuru na ha achọghị, ka ndị omeiwu tinyere n'ime iwuo ọhụrị a. Gịni ka ọ pụtaara ụlọụka dị icheiche? Otu onye ọkaiwu bụ Amarachi Nwankwo gwara BBC Igbo n'ekwentị na iwu ọhụrụ a dị mma n'ebe ụlọụka nọ. O kwuru na ihe iwu a pụtara bụ na gọọmentị ga na-elebanye anya n'ihe na-aga n'ụlọụka etu ha si elebanye anya n'ụlọọrụ ọbụla dị icheiche. Nwankwo kwuru sị: ""Ụlọụka ọbụla dị na Naịjirịa nọ n'okpuru CAC (Corporate Affairs Commission) nke nọ n'okpuru CAMA, ya mere na iwu ọbula CAMA tinyere ga-emetụta ha"" ""Ọ bụkwa iji chekwaa ndị mmadụ n'ebe ụlọụka adịgboroja nọ, ọ bụghị ịbanye n'ebe ahụ were oche eze ka iwu a bịara ime"". Kedụ ihe ndị ụkọchukwu na-ekwu? Ihe ọhụrụ dị n'iwu CAMA nke a emegharịrị ọhụrụ buru ibu. Ọtụtụ ndị ọkaiwu kwuru na ya bụ iwu mara mma n'ihi na o mere ka ọ dịwanye mfe mmadụ idebanye aha ụlọọrụ ya. Lee ụfọdụ ihe ndị dị iche na'iwu CAMA nke ochie na nke ọhụrụ. Ị chọọ ịgụ iwu CAMA nke ọhụrụ a n'uju, lee ya ebe a. Akụkọ ndị ọzọ ga-amasị gị: Ihe nkiri ga-amasị gị:"	https://www.bbc.com/igbo/afirika-53826215
entertainment	Etu Chinedu Bernard, Chima Precious ndị ejije Nollywood si laa mụọ	"Anyammiri na akwa arịrị na-atụ n'etiti ndị ejije Nollywood na Naijiria taa dịka ndị otu ha abụọ; Chima Precious na Nwada Chinedu Bernard Nwankwo lara mmụọ n'okorobịa na agbọghọ na Fraide. Dịka onyeisi otu jịkọrọ ndị ejije Nollywood a kpọrọ Actors Guild of Nigeria (AGN) bụ Emeka Rollas, si gwa BBC Igbo n'ụtụtụ Satọde, Bernard bụ onye e ji ""Choco"" mara, gbabiri nwụọ n'Enugwu, ebe Precious nwụrụ n'Abuja ka ọ rịachara ahụ obere oge. Rollas sịrị, ""E nwetara m ozi na Chinedu Bernard gara ụlọụka ihicha ala n'ụlọụka St. Leo the Great Catholic Church dị na Federal Housing, Enugwu, daa nwụọ."" Rollas kwuru na ya enyela ntuziaka ka onyeisioche otu 'Actors Guild' n'Enugwu mee nchọpụta ka a mata etu o siri nwụọ (autọpsy) ka a mara ma ọ dara n'ala kụọ isi n'ala ka ọ na ọ bụghị etu ahụ. N'aka nke ọzọ, Rollas kwuru na Chima Precious dara obere ahụ, e buga ya n'ụlọọgwụ 'Kubwa Generel Hospịtal' mana ihe na-eme ya kawanyere njọ, e were gawa Gwagwalada General Hospital. ""Ka e buzi ya aga Gwagwalada General Hospital, ọ nwụọ n'ụzọ."" Rollas onye kọwara na ọ bụ ịba na taịfọd ka Precious rịarịa, gara n'ihu kwuo na ọ bụ naanị abalị abụọ ka ọ nọrọ n'ụlọọgwụ tupu ọ nwụọ. Ọ gara n'ihu dọọ ndị ejije aka na ntị ka ha gbalịa na-aga ụlọọgwụ mgbe ọbụla ha nwere nsogbu ahụike. Na nsonso a, ọnwụ ọnwụ na-afịọ na Nollywood dịka ụfọdụ n'ime ha a ma ama dịka Sam Obiago, Moses Ebere, Chinedu Nwadike, nwụrụla, ebe ụfọdụ dịka John Okafor, Kingsley Orji rịarịala ọrịa dowere ha n'agbata ọnwụ na ndụ tupu ha nwere onwe ha na nsonso a. Rollas kwuo na ya ehiwela komitii mmadụ atọ nke Ụkọchukwu Eucharia Anunobi nọ n'isi ya, maka ihaziri ndị otu ha ekpere megide ọnwụ erughị eru. Ihe ndị kwesịrị ị ma maka Chinedu Bernard Ihe ndị kwesịrị ị ma maka Chima Precious"	https://www.bbc.com/igbo/afirika-61283220
health	Urine Cup: Iko ga-eme ka nwaanyị nyụọ mamịrị ka nwoke	"Otu nwaanyị Kenya na-eweta usoro e nwereike iji gbochie nsogbu ibute ọrịa site n'ụlọmposi ọha nke na-adịghị ọcha. Njeri Muthaka na-ere iko mamịrị nke na-enyere ụmụnwaanyị aka ịkwụ ọtọ nyụọ mamịrị ka ha ghara ịnọ ọdụ n'ụlọmposi bute ọrịa. Muthaka gwara BBC na o bubatara iko mamịrị a mgbe ọ rịachara ọrịa si na mamịrị ọtụtụ oge. O ji ya nyụọ mamịrị ma chọpụta na o nyere aka belata etu o si ebute ọrịa a, nke mere o ji malite ire iko a. Ndị dọkịnta kwetere sị na iko mamịrị a na-enye aka ibelata ibute ọrịa. ""Ọ bụrụ na ị naghị etukwu ala anyụ mamịrị, ị gaghị eru ụlọmposi nso nke pụtara na ị gaghị eji ike ebute ọrịa. Ị ga-egbochi ibute ọtụtụ nje dị iche iche,"" dịka dọkịnta Chris si kwuo. Mana ụmụnwoke ndị Kenya sị na iko a megidere omenala ha. Akụkọ ndị ga-amasị gị:"	https://www.bbc.com/igbo/afirika-51364672
sports	Africa Games 2019: Ụmụ Igbo kpokọtara ọla n'asọmpi	Ụmụ Igbo gosiri na ha bụ atakata a gbọọ dịka ha so kpokọọ ọla dị iche iche n'asọmpi Africa Games e mere na mba Moroko n'ọnwa Ọgọstụ 2019. Igbo nwere mmadụ n'ezie. Nke a gosiri onwe ya n'asọmpi a, dịka ha nọ na-atụtụ ọla n'akanri na akaekpe. Naịjirịa nwetara mkpokọta ihe nrite 127 n'asọmpi a, mana lee ndị Igbo so tụkọta ihe nrite ndị ahụ. Eze Joy Ogbonne Ogbonne a mụrụ ụbọchị isii nke ọnwa Juun 2004, gara asọmpi ahụ bụrụ 'agụ'. Nwaada a kpokọtara ọlaedo atọ. Ọ bụ onye Ebonyi steeti. Amalaha Joy Chika Amalaha a mụrụ ụbọchị 28 nke ọnwa Ọktoba 1997, ji aka na-ekpokọ ọla n'asọmpi ibuli igwe e ji akpụ ụzụ. O nwetara otu ọlaedo na ọlaọcha abụọ na nke afọ 2019 a. N'afọ 2014, o nwetara ihe nrite ọlaedo n'asọmpi Commonwealth, mana a napụrụ ya mmeri ahụ makana a chọtara 'ọgwụ ike' n'ahụ ya. Ọ bụ onye Abịa steeti. Kalu King Kalu a mụrụ ụbọchị 11 nke ọnwa Nọvemba 1995, tụtụchara ọla atọ a na-enye n'asọmpi ibuli igwe. O nwetara otu ọlaedo, otu ọlaọcha na otu ọlanchara. Ọ nọchitekwara anya Naịjirịa n'asọmpi Commonwealth nke afọ 2014. Eke Uche Devon Eke a mụrụ ụbọchị 12 nke ọnwa Ọgọstụ 1997, nwetara ọla abụọ n'imegharị na ịgbatị ahụ nke a kpọrọ 'Gymnastics'. O nwetara otu ọlaedo na otu ọlanchara. Ọ bụ onye Amaukwu, Imo steeti a mụrụ na mba Amerịka. Akano Desmond Akano a mụrụ ụbọchị 30 nke ọnwa Septemba 1997, nwetara ihe nrite abụọ n'asọmpi ibuli igwe. O nwetara ọlaọcha abụọ. Ọ bụ onye Imo steeti. Nwaokolo Augustina Nkem Nwaokolo a mụrụ ụbọchị 12 nke ọnwa Disemba 1992, nwetara ihe nrite atọ n'asọmpi ibuli igwe. O nwetara ọlanchara atọ. O ritekwara ọlaedo n'asọmpi Commonwealth nke afọ 2010. Ukeh Uchechukwu Deborah Ukeh a mụrụ ụbọchị 12 nke ọnwa Nọvemba 1996, nwetara ihe nrite abụọ n'asọmpi 'Badminton'. O nwetara otu ọlaedo na otu ọlaọcha. Ọlaọcha ya bụ nke ya na Dorcas Adesokan so pịata. Ndị a niile bụ ndị nwetara ihe nrite karịrị otu. Ndị Igbo ndị ọzọ sokwa nweta ihe nrite dịka n'ọsọ, bọọlụ nakwa egwuregwu ndị ọzọ. Akụkọ ndị a ga-amasị gị: Ihe nkiri a ga-amasị gị:	https://www.bbc.com/igbo/egwuregwu-49541414
sports	NBA Draft 2020: Lee Ụmụafo Naịjirịa ahọpụtara isonye tụọ bọọlụ nkata NBA n'afọ a	Jordan Nwora, Isaac Okoro na ndị ọzọ esonyela na otu dị ukwu na bọọlụ nkata na mba Amerịka.	https://www.bbc.com/igbo/afirika-54998889
politics	Enyinnaya Abaribe: Ikike onye kwuo uche ya na-akawanye njo na Naijiria- Abaribe	"Ikike onyekwuouche ya na-akawanye njọ ugbua - Abaribe Senetọ Enyinna ya Abaribe etiela mkpu maka  ihe ọ kpọrọ ""kpachi ndị mmadụ ikwu uche ha na Naijiria."" Abaribe, onye kwuru nke a na mkparịtaụka ya na ụlọọrụ ntaakụkọ Channels TV nwere ụbọchị Wenezde n'ihe gbasara iwu 'social media' na iwu 'Hate Speech', gbadoro ụkwụ na nwụchi a nwụchiri ụfọdụ ndị ntaakụkọ, na ndị kwuru uche ha maka ihe na-aga n'obodo. Dịka Abaribe kwuru na ya maghị n'uju ihe dị n'iwu 'Social media' na iwu 'Hate speech' n'uju, gara n'ihu gwaa ndị na-akpa nkata ime iwu a ka ha saa anya mmiri. Abaribe onye gụpụtara ọtụtụ okwu Lai Mohammed kwuru n'oge ọchịchị Jonathan sịrị na : ""Ọ bụrụ na iwu 'hate speech kwuru ka  akwụgbuo onye dara ya di ire n'afọ 2012 rue 2015 oge Lai Mohammed na-ekwu ụdị okwu ọjọọ ndịa maka Jonathan, Lai Mohammed ọ kara adị ndụ ugbua?"" Lee ihe ndị ọzọ gbara ọkpụrụkpụ o kwuru: Mbọ BBC Igbo gbara ịnụta ọsịsa Lai Mohammed nye okwu a Abaribe kwuru, mana ọ zaghị ekwentị ya. Kogi state: Ụlọomeiwu ukwu ekwela ka e binye Kogi steeti nde iri Dịka Kogi steeti na-akwado maka ntuliaka gọvanọ n'oge na-adịghị anya, ụlọomeiwu ukwu ekwenyela ka e binye ha ego.. Ụlọomeiwu ukwu akwadola arịrịọ onyeisiala Muhammadu Buharị rịọrọ ka e binye Kogi State ijeri naịra iri ka ha were kwụọ ụgwọ ha jigasị. Mana ọtụtụ ndị mmadụ na-atamu na ego ahụ nwere ike ịghọ ihe ndị APC ga-eji zụọ vootu na steeti ahụ na ntuliaka a ga-eme n'oge na-adịghị anya. Ọnwụ ezutela ndị uweojii Ndị omekome agbagbuola ndị uweojii abụọ na Kaduna steeti dịka Ali Ali Janga bụ kọmishọna ndị uweojii na steeti ahụ si kwuo. Cheta na akụkọ kwuru na a gbagburu ndị uweojii abụọ na Bayelsa ụbọchị Tuuzde. David Villa achịliela akpụkpọụkwụ ya Nwaokorọbịa gbabuuru otu Barcelona nakwa mba Spen bọọlụ aha ya bụ David Villa alaala ezumike nka. Villa, onye nọ Japan agba bọọlụ ugbua, kwuru na ya ga-awụsa ọwa n'ọnwa Disemba mgbe afọ bọọlụ nke mba Japan ga-abịa n'isi njedebe. Esemokwu dị n'etiti gọvanọ Edo Steeti bụ Godwin Obaseki na nna ya ukwu bụ Adams Oshiomhole agafewela ọgụ nne na-agbara nwa ya. Otu jikọrọ ndị gọvanọ APC akwanyela Oshiomhole ọkụ n'ike ka ọ kpọọ ọgbakọ ndị ọnụ na-eru n'okwu maọbụ kwara ngwongwo ya rituo. Dịka ntuliaka maka ọkwa gọvanọ na-erute nso na Edo State, esemokwu dị n'etiti gọvanọ Obaseki na Oshiomhole na-akawanye njọ. Esomokwu a etisaala pati APC ụzọ abụọ, otu ụzọ na-ekwu na ha achụpụla Oshiomhole na pati ha. Mana otu ndị nke ọzọ kwuru na ọbụ Obaseki ka ha chọrọ ka o si na APC pụọrọ ha. O nwebeghị onye ma nke bụ nke. Esemokwu Oshiomhole na Obaseki pụtara ihe n'ọnwa Juun. N'oge ahụ ka onyeisi ọkaikpe nke Edo Steeti ji abalị wee duo ndị omeiwu steeti ahụ n'iyi ọrụ. N'ime mmadụ iri abụọ na anọ bụ ndị omeiwu steeti ahụ, naanị mmadụ itoolu ka e duru n'iyi ọrụ n'oge ahụ. Akụkọ kọrọ na ndị ahụ e duru n'iyi ọrụ bụ ndị na-akwado Obaseki ebe ndị ọzọ bụ ndị otu Oshiomhole. Akụkọ gbasara iwu ọhụrụ ndị ụlọomeiwu ukwu na-atule iji gbochie okwu asị ka na-akpọtụ n'elu n'ala Naịjirịa. Onye wepụtara iwu a bụ Aliyu Sabi Abdullahi bụ onye ji ọkwa Chief Whip. Ihe kpatara iwu ọhụrụ ji ewu ewu bụ na ndị mmadụ kwuru na e nwere ike iji ụdọ kwụgbuo onye a mara ikpe maka ikwu okwu asị. Ntaramahụhụ ndị ọzọ gunyere ịtụ onye dị otu ahụ mkpọrọ ndụ ha niile maọbụ ogologo afọ. Iwu ahụ kwukwara ka e kewapụta ngalaba ga na-ahụ maka mgbochi ikwu okwu asị. Cheta na Aliyu Sabi wepụtaburu iwu a n'afọ 2018 mana ọ gafeghị. Nke a mere ka o wepụtakwa ya ọzọ n'ụlọomeiwu n'ụbọchị Tuzde. Mana ọtụtụ ndị mmadụ agbarụọla ihu maka ya bụ iwu. Moghalu Kingsley kwuru na iwu ahụ kwesịrị ka a kwụgbuo ya. Shehu Sanị kwuru na iwu ahụ gosiri aka ike ndị nọ n'ọchịchị. Onye ọzọ kwuru na iwu ahụ n'onwe ya bụ okwu asị. Onye bụbu osote onyeisiala Naịjịrịa bụ Atiku Abubakar gwara ndị ụlọomeiwu Senate ka ha gbara ọgwụ ha ṅụọ gbasara iwu ọhụrụ a. Atiku kwuru na iwu ahụ ga-emegide ikike nkwuwa okwu bụ nke Bekee pkọrọ 'Freedom of speech'. O kwukwara na ọ dị ọtụtụ ihe na-emebi emebi na Naịjirịa bụ nke ndị omeiwu kwesịrị ileba anya. A ga-amachi ịrịọ arịrịọ na Borno Ekeresimesi bidoro nnọọ n'oge maka ndị arịrịọ bị na Borno State. Gọvanọ ha bụ Babagana Umara ji puku naịra iri atọ gbachaa ha niile ahụ n'otu n'otu. Ihe ruru mmadụ puku asaa ketara ego a. Mana gọọmentị kwuru na onyinye ahụ bụ iji kwadoo ha maka mmachi ịrịọ arịrịọ bụ nke a ga amalite n'oge na-adịghị anya. Nwanyị onye omeiwu na mba Bolivia aha ya bụ Jeanine Anez ejirila aka ya mee onwe ya onyeisiala dịka onyeisiala Evo Morales gbachara arụkwaghị m. Anez kwuru na dịka iwu obodo sị dị, ọ bụ onyeisi ụlọomeiwu ka o ruru n'aka irigoro n'okwa onyeisiala. Ụlọomeiwu kachasị na mba Bolivia kwadoro Anez maka ihe o mere. Ngagharịiwe na-aga n'ihu na Bolivia maka ọchịchị ọjọọ. Mmiri etojuola elu na ala n'obodo Venice dị na mba Ịtali. Nke a mere ka ụlọ obibi nakwa ụlọahịa ndị mmadụ nakwa ụlọụka dị icheiche jupụta na mmiri. Ụdị ihe dị etua emebeghị n'obodo ahụ kamgbe afọ iri ise gara aga. Mgbe ikpeazụ ihe dị otu a mere bụ n'afọ 1923. Ụlọ ejula ugbua n'ogige ndị Super Eagles dịka ha na-akwado izute mba Benin Republic na mgbede Wenezdee. Asọmpi a bụ iji tozuo maka iko mba Afrịka nke afọ 2021. Ọ ga-ebiri ọkụ n'elekere ise nke mgbede taa n'ama egwuregwu nke dị na Uyo, Akwa Ibom Steeti. Ka ọ dị ugbua, ndị otu 'Super Eagles' niile zuru ezu n'Uyo na-eche ka oge ekeremgba ruo. Ụmụ Naijirịa ewepụla onwe ha ihere Otu egwu bọọlụ Dream Team nke Naịjirịa emechapụla onwe ha ihere mgbe ha ji ọkpụ goolu atọ asatara otu merie mba Zambia n'asọmpi iko mba afrịka maka ndị akarịghị afọ iri abụọ na atọ. Otu atọ kacha mee ọfụma n'asọmpi a ga-etozu ịnọchite anya Afrịka n'asọmpi Olympics nke 2020. Akụkọ ga-amasị gị: Ihe nkiri ga-amasị gị:"	https://www.bbc.com/igbo/afirika-50401439
politics	Electoral Amendment Bill: Nkọwa ihe mere Onyeisiala Buhari ji ghara ibinye ya aka	N’ọdinso a, ndị omeiwu Naịjirịa kwuru na ha ahazichaala iwu ga-achịkọta ntuliaka na Naịjirịa, nke bekee kpọrọ ‘Electoral Amendment Bill’, ma wegara ya Onyeisiala Muhammadu Buhari ka o binye ya aka. Mana onyeisiala jụrụ ajụ, n’ihi na ọ chọrọ ka e wepụ ngalaba iwu ahụ nke kwuru na ọ bụ naanị usoro a kpọrọ ‘Direct Primaries’ ka a ga-esi na-eme ntuliaka imeụlọ na Naịjirịa. Onyeisiala Buhari kọwara ọghọm niile nwere ike isi na ‘direct primary’ pụta, nke mere o ji dị mkpa ka e nwee usoro ndị ọzọ pati dị icheiche nwere ike ịgbaso na ntuliaka imeụlọ, ma ọ bụrụ na ha chọọ. Dịka Buhari si kọwaa, ‘direct primary’ na-eri nnukwu ego, ọ na-egbu nnukwu oge, ọ na-akwalite wuruwuru na ntuliaka, n’ihi etu ọnọdụ nchekwa na Naịjirịa si dị ugbua, ọ gaghị adị mfe ime ntuliaka na ‘ward' niile dị na Naịjirịa, nke ọnụọgụgụ ya dị puku asatọ, na narị asatọ na itoolu. E nwere usoro atọ e si ahọpụta ndị chọrọ iso zọọ ọchịchị: bekee kpọrọ ha direct primary; indirect primary; na consensus. ‘Direct Primary’ na-enye ohere ka onye ọbụla so n’otu ndọrọndọrọ ọchịchị sonye na ntuliaka imeụlọ iji họpụta ndị ga-aga nnọchite anya pati ahụ na ntuliaka nke zuzugbe. Iji maa atụ, Anambra steeti nwere ‘ward’ narị atọ na iri abụọ na isii (326), nke a pụtara na pati ọbụla ga-emerịrị ntuliaka imeụlọ ha na ward niile ndị a n’otu n’otu. Ọ pụtakwara na Independent National Electoral Commission (Inec) ga-eziga ndịọrụ ha n’ebe niile ahụ ilekọta etu ntuliaka si aga, ndị uweojii ga-ezigakwa ndị ọrụ n’ebe ahụ niile iji gbochie nsogbu... Ụfọdụ na-ekwu na nke a ga-eri ego ma gbukwaa oge. N’aka nke ọzọ, ‘indirect primary’ pụtara na a ga-ahọpụta ndị pati olemole na ‘ward’ dị icheiche ka ha gaa nọchite anya ‘ward’ ha na ntuliaka imeụlọ nke pati ahụ. Inec ga-eziga ndị ọrụ abụọ maọbụ atọ ka ha gaa lee etu ya bụ ntuliaka si gaa, ndị uweojii ga-ezigakwa ụfọdụ ndịọrụ ha maka nchekwa... Nke a anaghị eri nnukwu ego maọbụ oge. Ụfọdụ na-ekwu na ‘indirect primary’ na-enye ike inye ohere ka ndị ndọrọndọrọ ọchịchị were ego gobie mmadụ olemole ahụ ahọpụtara ka ha bịa nọchite anya ‘ward’ ha na ya bụ ntuliaka. Usoro nke ‘consensus’ bụ mgbe mmadụ niile nọ na otu ndọrọndọrọ ọchịchị kwekọrịtara ma họpụta otu onye ga-anọchite anya ha, n’enweghị ntuliaka ọbụla, maka na ndị Igbo na-ekwu na a gbakọọ aka kwanye nwa nwa n’olulu, ọ naghị awa n’afa. Nke bụ eziokwu bụ na o nweghị ebe e si gawa Ọnịcha ka ọ dị nso, maka na atụsịwa ajị dị n’ajị, onye kere ajị agbara ọtọ. Ihe ka mkpa bụ ka ndị mmadụ tinye uche ma tinyekwa uchu n’usoro e si ahọpụta ndị ga-achị ha. Ọzọkwa bụ ka e nwee ntaramahụhụ siri ike maka ndị ndọrọndọrọ ọchịchị na-eji ego egobi ndị mmadụ n’oge ntuliaka. Ka ọ dị ugbua, ndị omeiwu emegharịala iwu ntuliaka ọhụrụ a, ma tinyechaa ihe niile onyeisiala dụrụ ha ọdụ ka ha tinye. Ihe fọdụziri bụ ma Onyeisiala Buhari ọ ga-ebinyezi ya aka. O nwebeghị onye ma.	https://www.bbc.com/igbo/afirika-60179961
health	Coronavirus: Kedụ ihe ndị mmadụ na-azụ edebe maka adịghị ama ama?	"Ihe karịrị mmadụ 95,000 na mba 79 dị n'ụwa bụ ndị buterela ọrịa coronavirus. Dịka ọrịa a na-ekesa n'ụwa niile, egwu ji ndị mmadụ nke mere na ọtụtụ na-azụkọba ihe maka ọ gbajuo dọrọ ma egwu bụrụ onye nọrọ be ya. Mana kedụ ihe ndị mmadụ na-azụ, kedụ ihe na-akọzị ụkọ ugbua? Lee ụfọdụ n'ime ha: N'agbanyeghị na o zughi oke na mgbochi ọrịa a, ịchafụ mkpuchi ihu bụ ihe a na-achọsike dịka akara ọkụ n'ọdọahịa, ọdọọgwụ nakwa n'Amazon kemgbe ọrịa Coronavirus bidoro. Miguel Luiz Gricheno bụ onyeisi ụlọọrụ mba Brazil na-emepụta  ịchafụ mkpuchi ihu gwara ụlọntaakụkọ Reuters na, ""Ndị mmadụ na-achọ ịchafụ mkpuchi ihu ka a na-achọ ọlaedo."" Ụlọọrụ ya ji mmaji abụọ welite aka n'imepụta ịchafụ mkpuchi ihu dịka ndị mmadụ na-achọ ya. Nwa mpekere ngwa ahụike abụrụla ihe mba dị icheiche na-achọ achọ maka ndị ọrụ ahụike - ndị nwereike ibute ọrịa ahụ oge ha na-elekọta ndị ọrịa. Otu Ahụike mbaụwa bụ WHO kwuru na ndị ọrụ ahụike nwere mkpa ịchafụ mkpuchi ihu ruru nde 89, na mkpunaka (gloves) dị nde 76  nakwa igegbe anya dị otu nde na ụma isii maka nnyocha ahụ. Onyeisi WHO bụ Tedros Adhanom Ghebreyesus sị, ""Ụkọ mere na ndị dọkịta, nọọsụ nakwa ndị ọrụ ahụike enweghi ngwa ọrụ zuru oke maka ọrụ ha."" Na mba  South Korea, bụ ebe nke abụọ kachasị nwe ọrịa coronavirus, gọọmenti kwuru na ha na-amachi ibupu ịchafụ mkpuchi ihu na mba ndị ọzọ, iwelite mmepụta ya nakwa ịhụ na onye ọbụla anaghị azụkarịa ole ga-ezuru ya izuụka abụọ. Onyeisiala mba ahụ bụ Moon Jae-in arịọla mgbaghara maka ụkọ ịchafụ mkpuchi ihu ma gwa ụlọọrụ na-emepụta ya na gọọmenti ga-amapụta ebe ndokwa ya - ka ha ghara ịtụ uche maka imepụta ya ebe ọ gafere oke. Na mba Thailand, ebe enwere mgbaka ahụ maka ụkọ ịchafụ mkpuchi ihu, gọọmenti hiwere kọmitii lebara anya ịmata ma a na-ebupu ya na nzuzo maọbụ na-ere ya oke ọnụahịa n'azụ ụlọ. Onyeisiala mba France bụ Emmanuel Macron sị na ha ga-enye ọrụ ahụike nakwa ndị bu ọrịa coronavirus. Mmanụ mgbochi ọrịa(Hand sanitisers) Ọnụahịa ịchafụ mkpuchi ihu nakwa mmanụ e ji egbochi mfesa nje arịala n'elụ oji dịka ọ na-adazị mmaji abụọ ihe a na-azụ ya na mbụ na Naijiria. Na mba France, gọọmenti na-agba mbọ ibu agha mmegide ndị na-ere ahịa ngwa nchekwa ahụike n'azụ ụlọ Minista na-ahụ maka ego na mba ahụ kwuru na igwe Twitter ya sị ""Ejikerela m iji iwu tinye anya na-ego ole a na-ere ịchafụ mkpuchi ihu nakwa mmanụ mgbochi nje ma oke ọchịchọ karịa."" Na mba Pakistan, gọọmenti dọọ ndị ahịa aka na ntị maka iji oke ọchịchọ soo ngwa ahịa nchekwa ahụike nakwa ọgwụ. Mịnịsta ahụike mba Iran kwuru na ụfọdụ ndị ahịa na-akpachi ihe ha nwere ma na-ere ya oke ọnụahịa. Dịka ụlọakwụkwọ akụkọ mba Russia bụ Vedomosti, sị kwuo, ndị na-achọ mmanụ mgbochi, ncha nakwa akwụkwọ mposi n'ụlọahịa ọgwụ nakwa ahịa ịntanet n'ọnwa gara aga. Dịka mmadụ ịnọrọ na be ya, sị n'ụlọ na-arụ ọrụ mabụ hapụ ịga akwụkwọ na-agbanyewanye mgbọrọgwụ,ndị mmadụ na-azụkọsị ihde dị ha mkpa maka adịghị ama ama. Na mba Singapore, Japan na Hong Kong, e nwere ụkọ akwụkwọ mposi. Na mba Australia, ike e ji achụ akwụkwọ mposi mere ka ọdọahịa tọgbọọ chakoo na egbughị oge nke n'otu ọdọahịa nyere iwu mmadụ azụla karịa akpa anọ akwụkwọ mposi. Ọ bụghị naanị akwụkwọ mposi ka a na-achọzi achọ ugbua kama akwụkwụ a na-awanye ụmụaka nakwa ara ehi sokwa. N'afọ gara aga, pasent 45 ndị na-azụ ahịa na mba Briten zụrụ nri n'intanet nke na ndị nwere ọdọahịa (supermarket) na-adọ aka na ntị na  ọ ga-aka njọ n'afọ dịka ọrịa coronavirus na-aga n'ihu. onye chọọ ka ebutere ya ngwa nrị ọ zụụ ka eji n'oge kwuo ihe ọ chọrọ abali ole na ole tupu oge ọ ga-adị ya mkpa mana ha kwuru na e nweghị ụkọ ọbụla. Mba India bụ ha na-emepụta pasent 20 ọgwụ a na-aṅụ na mbaụwa gụnyere ọgwụ paracetamol bụ ọgwụ e jikarị agwọ ahụmgbu kwuru na ha ga-ewetu aka n'ọgwụ ha na-ebupu na mba ha - maka na ọ bụ Chaina ka ha si enweta oke abụọ n'ime oke atọ n'akọọngwa ha ji arụ ọgwụ ndị a. Mana gọọmenti India kwuru  na egwu adịghị na ọgwụ  ga-anọru ọnwa atọ. Nchọpụta BBC mere gosiri na enwewala ụkọ ọgwụ na Naijiria na mba Kenya. Ọnụahịa ọgwụ gbaliri mmaji atọ na Kenya ,ebe ụlọakụkọ Daily Trust gbara ama na ụka ọgwụ ga-ebido na Naijiria maka mkpebi a India mere."	https://www.bbc.com/igbo/afirika-51757343
sports	Akụkọ kachasị n'ụtụtụ a: Serena bụ akajiakụ mbụ ụmụnwaanyị	N'egwuruegwu, Serena Williams bụ akajịakụ mbụ n'ụmụnwaanyị ndị egwuruegwu N'egwuruegwu, a kpọpụtala Ezenwaanyị tenis bụ Serena Williams dịka onye mbụ na ndị akajiakụ n'egwuruegwu ụmụnwaanyị na mba ụwa. Akwụkwọ mgbasa ozi Forbes dere nke a ụnyahụ. Ndị nzụkọ gọọvanọ ọwụwa anyanwụ ebeela akwa Ndị nzụkọ gọọvanọ ọwụwa anyanwụ Naịjịrịa agbarụọla ihu maka etu ha che na gọọmenti etiti sị abado ọrụ mmepe na mpaghara ahụ.Ha kwuru nke a mgbe ha gara ịlebe anya na ihe ndepụtara maka otu gọọmenti etiti siri rụọ ọrụ mmepe na mpaghara n'afọ 2017 bụ nke ha sị na ojucheghị afọ. Mana gọọmentị etiti sị na ha na-enweta oke ruru ha A maala Paul Manafort  ikpe ịgba ọsọ ụtụisi Nelson Chamisa bụ onye so zọọ ọkwa ọchịchị onyeisiala ndị Zimbabwe, ekwuola na aka enwe bara na ya bụ ndọrọdọro nke ya na Emmerson Mnangagwa zọrọ ụbọchị anọ gara aga. Mnangagwa mechara merie na ya bụ ndọrọndọrọ dịka e si kpọpụta ụnyaahụ. Minista na ahụ maka ọrụ na Naịjirịa bụ Chris Ngige ekwuola na ọnweghị mgbe gọọmenti etiti ji kweta maka ibuli ụkwọ ọnwa ndị ji otu afọ efe ala nna akpọrọ NYSC na Bekee Na otu aka ahụ, onyeisiala Mohammadụ Buharị kwukwara n'uche ya ka dị na-ịkwado ụmụ amala ahụ ji otu afọ efe ala nna. Gee nkeji anyị nke ụtụtụ a Lee ihe nkiri anyị	https://www.bbc.com/igbo/afirika-45064769
business	Imo State Pension: Gọọmentị akwụchabeghi anyị ụgwọ ezumike nka - Onyeisioche ndị 'pensioners'	"Ụfọdụ ndị ọrụ lara ezumike nka n'Imo Steetị ekwuola na ọ bụghị eziokwu na gọọmentị akwụchaala ha ụgwọ ezumike nke ruo ọnwa Disemba. N'ozi Kọmishọna mgbasaozi n'Imo Steetị bụ Declan Emelumba wepụtara mgbe ọ na-agwa ndị ntaakụkọ okwu n'Owere, ọ sịrị na Gọvanọ Hope Uzodinma akwụchaala ndị ọrụ nakwa ndị lara ezumike e nyocharala ụgwọọnwa rute ọnwa Disemba, afọ 2020. Emelumba sị na ozi banyere etu ha si kwụọ ụgwọ dị na websaịt ha a. Mana onyeisi kọmitii na-agba mbọ maka ụgwọ ezumike nka (Pensioners Intervention Committee) n'Imo Steetị bụ Ikechukwu Ohaneje sị na okwu a bụ asị ọcha. Ọ sị na kemgbe Gọvanọ Hope Uzodinma baara n'ọchịchị n'ọnwa Jenụwarị afọ 2020, na ọ bụ naanị ụgwọ ezumike nke ọnwa Jenụwarị na Febụwarị ka ọ kwụzuru ndị mmadụ. ""Kemgbe ahụ o naghị akwụzu ụgwọ ezumike nka, o nwere ndị ọ kwụrụla ọnwa asatọ, ọnwa anọ, otu ọnwa. Ohaneje kwuru, ""E nwekwara ndị a kwụrụ ụgwọ ọnwa Nọvemba na Disemba afọ 2020 ma mechaa mịrị ego otu ọnwa n'ọbaego ha"". Ohaneje sị na nnyocha gọọmentị sị na ọ na-eme bụ nke gọvanọ ji aka ya eme na o nweghi mgbe a gwara ndị lara ezumike nka bịa ka e nyochaa ha. Na gọọmentị na-eme nyocha n'ime ọbi ọchịchị gọvanọ, ebe otu jikọtara ndị lara ezumike nka na-amaghị maka ya. Ọ gara n'ihu sị na ha emeela nnyocha dịka ha na-ala ezumike nka n'ọrụ tupu e nye ha akwụkwọ njirimara ha dịka ndị lara ezumike nka. Ọ sị na mgbe Emeka Ihedioha nọ n'ọchịchị na o kwuru na a ga-eme nnyocha nke onye ọbụla gara n'ụlọọrụ ya dị iche iche e nyochaa ha. Onyeisi ndị ndị lara ezumike ike nka n'Imo steeti bụ Ikechukwu Ohaneje ekwuola na ihe mere na osoghi mee ngagharịiwe ndị otu ya mere n'ụbọchị Tuzde bụ maka na ndị ọrụ nchekwa nke nke 'State Security Service' majara ya. Ohaneje gwara BBCIgbo na ndị ọrụ nchekwa a biakwutere ya n'ụbọchị Mọnde gwa ya na ha hụ ya ebe a na-eme ngagharịiwe na ha ga-ata ya ahụhụ. O kwuru na ndị DSS a gwara ya na ọ bụrụ na ya abịaghị na ndị otu ya agaghị eme ngagharịiwe ọbụla. Ohaneje kwuru na ndị otu ya si na ha ga-eme ngagharịiwe n'ihi na agụrụ na-agụ ha n'ihi na anaghị akwụ ha ụgwọ ọnwa. Ọ kọwara na ọ bụ onye nkwuchite ọnụ ha kama na ndị otu ya sị na ha ga-eme ngagharị iwe, na o nweghị ike ịkwụsị ha. Ọ kọwara na ọ gbara ọsọ n'owerre n'ụbọchị ahụ. Ohaneje kwuru sị ""Ọ bụ ihe nwute na gọọmentị Imo steeti sitere ndị bịara pia ha ihe ma wụọ ndị okenye mmiri"". O kwuru na ọ bụ mgbe ọ kpọrọ ha n'ekwe ntị ka ha gwara ya na ndị agboro tiri ha ihe. Ohaneje kwuru na mgbe ndị otu ya ahụghị ya, ha mere ngagharịiwe were sị ka akpọpụta Ohaneje. O kọwara na ọ bụ osote onyeisi ndị uwe ojii biakwutere ha, were kwa ha na Ohaneje anọghị n'aka ha. Ohaneje kwuru sị "" Anyị na-ajụ si na olee ndị kpọtara ndị a bịara pịa ndị okenye ihe n'ihi na ha chọrọ ihe ruru ha. Onye na-ahụ maka mgbasa ozi nke gọọmentị Imo steeti bụ Oguiwike Nwachukwu gwara BBCIgbo na ọ bụ asị. O kwuru na enweghị ihe dị otu ahụ mere. O kwuru sị ""Ọ bụ ndị ezumikenka ibe ha chụrụ ha ọsọ"". O kwuru na ha na-eme ngagharị iwe mbụ ma enweghị onye nyere ha nsogbu na gịnị ga-eme ka gọọmentị bido ịnye ha nsogbu ugbu a."	https://www.bbc.com/igbo/afirika-53670370
sports	Chelsea vs Man United: E reela Chelsea ka ọkpa 9th Mile rie 'change'	Na Chelsea nyere goolu abụọ a gụfuru agufu azọnwughi ha n'aka ndị Manchester United riri ha ka ọkpa dị ọkụ n'ụlọ ha. Goolu abụọ Anthony Martial nyere na nkeji 45 na nke Harry Maguire nyere na nkeji 66 zuru ịgba ha n'akpa ma nye Man Utd mmeri ha chọ bịa Stamford Bridge. Bido n'isi egwuregwu a ka ndị Man Utd zọwara Chelsea Ojukwu, ọkachasị mgbe e wepụrụ N'golo Kante mere ka ọ na-achaturu ha ọkụ na nkeji iri e ji bido bọọlụ. E ji mkpebi ihe onyonyo VAR gụfuo goolu abụọ ndị Chelsea gbakanyere, nke mere ka obi daa ndị na-akawado ha ka ebe a wụrụ mmadụ mmiri ọkụ. E bu ụzọ gụfuo goolu Kourt Zouma dịka VAR gosiri na aka Caesar Azpilicueta kwara Brandon Willliams enyeghị ya ohere ịgbafu bọolụ dịka onye egwu azụ. Ebe a gụfuru nke Olivier Giroud na nkeji 76 dịka VAR gosiri na ụkwụ ya gafere ebe ọ na-ekwesịghị. Ndị mmadụ na-eti mkpu na e kwesịrị ịchụpụ Maguire dịka ọ zọrọ Michy Batshuayi ụkwụ n'amụ, mana VAR nyochara ya sị na e nweghi ihe ọjọo mere. Odion Ighalo bụ onye ọtụtụ ndị mmadụ kpụ n'ọnụ dịka Chelsea nabatara Manchester United na Stamford Bridge. Ndị Naịjirịa kere ajị n'ume na-eche ịma ma nwanna ha ọ ga-aza aha nna ya. Mgbe e wepụrụ Martial webata ya na nkeji 90, ọ nwara ike ya ịgbakanye goolu, mana isi ya apụtaghị. Ka ọ dị ugbua, Chelsea ka ji pọịntị 41 nọrọ n'ọkwa anọ na tebulu Premier League ebe Man Utd ji pọịntị 38 si n'ọkwa itoolu rigoro asaa. N'egwuregwu ikpeazụ ha gbara tupu nke a, Chelsea na Leicester City ji goolu abụọ abụọ dọọ ka ọkwụrụ, ebe Man Utd na onwe ha gba aka goolu mgbe ha gbara ọnyụpa ka ha na Wolves zutere. Gịnị gbasara Ighalo? Ighalo bụ onye Naịjiria mbụ ga-agbara Manchester United kemgbe ha kpọrọla ya na mbinye ebe ọ ga-anọ ọnwa isii, so na ndị a kpọpụtara nwereike iso agbaso Chelsea bọọlụ. Dịka Ole Gunna Solskjaer bụ onye nchịkọta Man Utd na-atụ anya na Ighalo na Bruno Fernandes ha zụrụ ọhụrụ ga-etikọta isi ọnụ gwọọ Chelsea ara. N'ụbọchị nke 16 nke ọnwa Febrụwarị a, chi fotere ụbọchị asọmpi Man Utd na Chelsea, ka Ole kwuru na Ighalo nwereike ịnọrọzị n'otu ya ma ọ bụrụ na ihe jikọrọ ya na Shanghai Shenhua bie n'afọ a. Mana kedụ ihe ị che? Odion ọ ga-agbatanwu ihe Man Utd ga-eji kwụzịa ụgwọ isi ya?	https://www.bbc.com/igbo/afirika-51536116
politics	Economic Advisory Council: 'Ihe mbụ ha ga-eme bụ ịgwa Buhari ebe ọ dajọrọ - Ezekwesili	"Oby Ezekwesili etoola onyeisiala Muhammadu Buhari maka ihiwe ngalaba ndị ndụmọdụ nhazi akụnaụba nke ndị ọkachara mara n'okwu akụnaụba so n'ime ya ma rịọ ndị ọ họọ ọrụ ka ha gwa ya eziokwu na ""ọ kụdara akụnaụba Naijiria n'afọ anọ gara aga."" Na mbido izu a, Buhari hiwere otu ndụmọdụ ọhụrụ maka akụnaụba a kpọrọ 'Economic Advisory Council' nke onye bụbu onyeisi ụlọakụ etiti bụ Charles Soludo na onyeisi 'Financial Derivatives Co. Ltd' bụ  Bismark Rewane, so na ya. N'okwu o depụtara n'akara 'Twitter' ya, Ezekwesili, kwuru na ọ ga-adị mma ma ndị a ụbụrụ ha na-acha ọkụ Buhari họrọ n'ọrụ ""hapụ ikpọ isi ala na ndị otimkpu, gwaa Buhari nke bụ eziokwu nke ọ ga-abụ a gbasoo ya, akụnaụba Naijiria agawa n'ihu"". Ezekwesili, onye rụburu ọrụ dịka onyeisi ngalaba nhazi mmefu ego na gọọmenti a kpọrọ 'Due Proces', kwuru na nhọpụta ọhụrụ a chịkọtara ihe atọ; 1. Ndị ọchịchị kachasị 2. Ndị ọkachamara imeụlọ 3. Nakwa ndị ụburu ha na-achọ ọkụ n'o n'ama, ọnụna ndị ụbụrụ Ezekwesili gara n'ihu gwa ndị na-ata osote onyeisiala Yemi Osinajo ụta maka etu akụnaụba Naijiria siri kpụọ afọ n'ala na ọbụghị Osibanjo nyụrụ ihe na-esi. Otu a bụ nke onye bụbu onyeisi ụlọakụ etiti bụ Charles Soludo so na ya ga-anọchi anya otu Economic Management Team nke osote onyeisiala Osinbajo bụbu onyeisioche ya. Onyeisioche otu a bụ ọkammụta Doyin Salami, ndị ọzọ bụ Mohammed Sagagi osote onyeisioche, Shehu Yahaya, Iyabo Masha, Bismark Rewane, Mohammed Adaya Salisu. Femi Adesina bụ onye ndụmọdụ pụrụiche Buhari na mgbasaozi sị na ndị a ga-enye onyeisiala ndụmọdụ banyere ime iwu akụnaụba Naịjirịa. Ndị uweojii na Port Hacourt anwụchiela mmadụ abụọ maka ogbugbu a na-egbu ụmụ agbọghọ n'ụlọ oriri na nkwari na Potakọt. Na nsonso a, a tọgburu opekatampe ụmụagbọghọ asatọ na ndịda Naịjirịa kemgbe ọnwa Julai. N'otu aka ahụ ndị uweojii kwukwara na akụkọ ụmụ nwaanyị abụọ ọzọ atọgburu n'ụlọoriri abụghị eziokwu Ha kwuru nke a dịka ụmụnwaanyị mere ngagharị iwe gbasara oke ogbugbu  a na-egbu ụmụ agbọghọbịa n'ụlọoriri n'obodo ahụ. Ụgboelu Airpeace kwesiri ịga bulata ụmụ Naịjirịa ọzọ site na mba Saụt Afrịka na mgbede taa bụ Tuzde efenyighizi oge a tụrụ anya n'ihi Saut Afrịka enyeghị ha ikike ifebata. Mana Onyeisi Airpeace Allen Onyema gwara BBC na ha enwetala ya bụ ikike nakwa na ha ga-aga mba Saut Afrịka nata n'ụbọchị Wenezde. Peter tabichi bụ onye nkuzi Kenya ritere nzere ""onye nkuzi ọkaibe na mbaụwa na 2019 "" ezutela onyeisiala mba Amerịka bụ Donlald Trump n'obi gọọmentị mba ahụ Tabichi onye chiri Franciscan Brother' na-eji pasentị iri asatọ n'ụgwọ ọnwa ya akwado ụmụakwụkwọ ya Otu ICPC ejichiela akụnaụba Amaju Pinnick na ndị ọrụ NFF ndị ọzọ dịka ha na-enyocha ha maka nrụrụaka Rasheedat Okoduwa na-ekwuchitere ICPC kwuru  a na-enyocha ndị a n'ihi na ihe ndị ha nwere karịrị ụgwọ a na-akwụ ha. Gọvanọ Ugwuanyi agbapela okporoụzọ ọhụrụ Gọvanọ Enugwu Steeti bụ Ifeanyi Ugwuanyi agbapela okporoụzọ si Ikem gawa Eha Amufu nakwa Nkalagu dị n'okpuruọchịchị Isi-Uzo Enugwu steeti. Okporoụzọ a dị kilomita asatọ na ụma bụ ebe e si a ga n'ụlọọrụ Sịmentị Naịjirịa bụ Nigercem nakwa gawa mpaghara ugwu. N'ofesi: Mba Izrel na-eme ntuliaka ha nke ugboro abụọ n'ime ọnwa ise ebe Pati ndị kachasị obere nwereike ikpebi ihe ga-eme. Onyeisiala ha Benjamin Netanyahu kpọrọ oku ka e me ntuliaka ọzọ makana ọ hụghi ndị ya na ha ga-eso hazie gọọmentị dịka o merichara ntuliaka n'ọnwa Eprel N'egwurgwu Asọmpi bọọlụ kachasị na Yurope bụ Uefa Champions League nke afọ 2019/2020 ga-atabiri ọkụ taa n'elekere asatọ nke abalị a. Cheta na otu egwuregwu Liverpool maburu iko asọmpi a n'afọ gara aga. Nkeji: Ihe nkiri:"	https://www.bbc.com/igbo/afirika-49725362
health	World Cancer Day: 'Eji m ụkwụ bịa ụlọọgwụ mana ozugbo m nụrụ na m bu Kansa aganwuzịghị m ije'	Abumchukwu Ezeilo bụ onye rịaburu ọrịa kansa ma merie kọrọ akụkọ ihe mere ụfọdụ ji anwụ n'ọrịa kansa bụ maka ha anaghị aga ezigbo ụlọọgwụ. Na mkparịtaụka ya na BBC nwere, Ezeilo kọrọ akụkọ ka ya si gbalahụ kansa.	https://www.bbc.com/igbo/48048375
politics	NLC sị na ha ekweghị na ndọghachiazụ n'ụgwọ opekatampe	"Otu jikọrọ ndị ọrụ bụ NLC n'aha ichafụ ekwuola na ha agaghị enye ohere ka enwe ndoghazi azụ n'imezu atụmatụ iwelite ụgwọ opekata mpe oge ekwuru na aga eme ya. Onyeisi ndị NLC bụ Ayuba Wabba kwupụtara nke a n'akwụkwọ ozi ndị ọtụ ahụ wepụtara na websait ha maka ncheta ụbọchị ndịọrụ, nke a kpọrọ May Day. Gọọmentị etiti kwere nkwa ibido imezu nkwekọrịta mwelite ụgwọ opekatampe ọhụ n'agba nke atọ nke afọ. Wabba bụ onye kwara arịrị na gọọmentị emezubeghị nkwa iwelite ụgwọ ọrụ opekatampe sị, ""Anyị ga-agbalị ịhụ na oge ahụ kọmitii maka imezu ụgwọ opekatampe ọhụrụ a ga-eme dịka esiri kwuo ya na enweghị mgbanwe ọbụla. ""E kwesiri ilekọta ndịọrụ bụ ndị na-akpata akụ dịka anyị mara ọnọdụ ndịọrụ Naịjirịa ọkachasị ka ihe siri ada oke ọnụ n'ahịa."" Ọ gara n'ihu kpọkuo gọọmentị etiti ka ha lebanye anya n'okwu ezi ọchịchị obodo, enweghị ọrụ nakwa ọganihu. Isi okwu ncheta ụbọchị ndị ọrụ nke afọ a bụ"" Ọrụ dịrị otu ndịọrụ na ọganihụ ala anyị, jikere maka ilụ ọgụ, jikere imeri."" Cheta n'abalị ole na ole gara aga, Wabba dọrọ ndị steeti gọọmenti na ndị ụlọọrụ na abụghị nke gọọmentị aka na ntị sị na NLC agaghị anabata okwu nkọwa ọbụla ga-ekwu na ha enweghị ike isonye na mmezu ụgwọ ọrụ opekatampe ma a malite ya."	https://www.bbc.com/igbo/43959088
religion	Fr Raymond Arazu: Fada Katọlik a bụkwa Dibịa anwụọla	"Otu Fada ụlọụka Katọlik aha ya bụ Raymond Arazu anwụola n'ụlọọgwụ dị n'Enugwu. Onye ọdeakwụkwọ ụlọụka ahụ wepụtara ozi a kwuru na e bugara ya ụlọọgwụ dịka ike na-agwụ ya n'ụbọchị ole na ole gara aga. Ozi ahụ kwuru na ọ na-arịabu ọrịa akpụ nke ngada nakwa Dayabitis tupu ọ nwụọ. Ha kwukwara na a ga-ewepụta ozi ma ahazicha usoro akwamozu ya. Tupu ọ nwụọ, ọ bụ onyeisioche otu ndị mgbọrọgwụ akpọrọ ""Anambra Traditional Medicine Board"". Fr. Arazu bụ otu onye ya na ụka ya na-akwata isi maka ọtụtụ ihe gbadoro ụkwụ n'omenala Igbo. Ọ kpọrọ onwe ya ""Dibia"" ma na-emekwa ihe gbasara mgbọrọgwụ Igbo. Ọ bụkwa onye akpọrọ ""Holy Ghost Father"". E kwukwara na ọ na-achụpụ ajọ mmụọ bi n'ime mmadụ nke Bekee kpọrọ ""Exorcist""."	https://www.bbc.com/igbo/afirika-59796462
religion	Father Mbaka: Ekpere m ekpere, buo ọnụ ọtụtụ ụbọchị ruo mgbe amụma Hope Uzodinma mezuru	Ụkọchukwu na-elekọta 'Adọration Ministry' Enugwu bụ Fada Ejike Mbaka ekwuola na ya nọ n'ụlọ ekpere ya na-erighi nri ọbụla ganye na Ụlọikpe Ukwu ekwuo na Hope Uzodimma emeriela dịka gọvanọ Imo Steeti. Fada Mbaka onye guzobere ụka ịtụ mmamma maka mmezu amụma o buru ụbọchị 31 nke ọnwa Decemba 2019 kwuru na obi dị ya mma na Hope bụ onye ga-azọpụta ndị Imo steeti. Ọ gwara ndị Imo ka ha nye Hope afọ abụọ nke ọ ga ejị dozigharịa obodo ahụ. Mbaka dọrọ ndị mmadụ aka na ntị ka ha sepụ aka ka ha si akọ ya ọnụ na Soshal midia n'ihi na amụma ya na ebụ bụ ọ natara chi ọbụghị nke a kpara akpa. Okwuru na obi adịghị ya mma na ndị ụka katọliki sozi na akatọ ya kama ha ga na-eto ya maka ọrụ ebube chukwu na-arụ site n'aka ya. Mbaka sị na ọdịda Emeka Ihedioha dara bụ maka ịkpọchị ntị ya n'amụma, wee kwuo na kama Ihedioha gaara ịbịakwute ya ka o busiri amuma ahụ, ọ gara kwuo na onweghị ihe oji ya kpọrọ. Ọ gbarụrụ ihu kwuo na ndị niile na akpọ gani gani ka a chụpụ ya n'ụka katọliki agbajọọla ya n'ihi na onweghi ike ịmechi ọnụ ya ma amụma bata n'ime ya. Akụkọ ndị ọzọ ga-amasị gị: Ngagharịiwe amalitela n'Abuja maka Emeka Ihedioha Ganduje na Tambuwal enweela mmeri n'Ụlọikpe Ukwu 'E libeghi nna m makana ụmụnne m ndị nwoke anọghị ya'	https://www.bbc.com/igbo/afirika-51178109
politics	House of Rep Principal Officers: 'Femi Gbajabiamila sị na iwe ya bụ na PDP etụnyeghịrị ya na ntuliaka'	"Ọnụ na-ekwuru onyeisi ndị PDP bụ Ike Abonyi ekwuola na pati ha ma na ihe na-eme n'ụlọnọchite anya nta gbara ọnye ga a bụ ""Minority Leader"" bụ mgba okpuru. Abonyi kwuru na PDP ehiwela kọmiti ga-elebe anya na ya bụ okwu mara ebe ya bụ mmiri sị banye opi ụgbọnyiri. Ọ sị na ya bụ kọmiti nke ndị isi pati ha na ndị ọkpamkpọ hibere na Tuzde nwere otu izuụka iji kwuo nchọpụta ha. Abonyi sị na ""ọrụ kọmiti a bụ ịchọ ka ga-esi weta udo"". Ọ kwesiri ike na ọ bụ mgbaokpuru mere onyeisi ụlọnta omeiwu bụ Gbajabiamela ji hapụ aha pati nyere ya kpọwa ọzọ. Ụlọnọchite anya nke nta enweghị ezumike kemgbe izuụka gara aga maka okwu ihọpụta onye isi pati akacha nke atụrụ anya na ndị pati niile bụ ndị anọghị n'ọchịchị ga-ewepụta. Onyeisioche ya bụ ụlọnọchite anya bụ Femi Gbajabiamila kpọpụtara aha Ndudi Elumelu (PDP) dịka onye pati ndị a niile chọrọ. BBC gbara ndị ihe a metutera ajụjụ ọnụ ịmata nke bụ eziokwu. Kingsley Chinda, onye bụ onye PDP kwadoro gwara anyị uche ya. Chinda sị na ya atụghị anya na ya bụ okwu ga-aga ka ọ gara maka na uche ya adịghị na ya bụ ọkwa maka na ọ bụ nhọpụta ka a na-ahọpụta onye ga-anọ na ya, na ọ bụghị ntuliaka. Okwuru n'ọgbakọ pati niile anọghị n'ọchịchị ugbua nwere n'Abuja na ha niile tikorọ isi ikwu udi ihe onye ga-anọ na ya bụ oche Minority Leader kwesiri ịnwe. Chinda sị na ""mmadụ ise họpụtara m ebe otu onye họpụtara Ndudi Elumelu."" Ndị bịara ya bụ ọgbakọ gara n'ihụ ịgwa ndị isi ka ha ga nyocha mmadụ abụọ ahụ ahọpụtara ma nye ha otu onye. Akpọrọ ọgbakọ ọzọ n'abalị mbụ nke ọnwa Julaị ebe pati niile anọghị n'ọchịchị gbakọrọ ma lebe ka ndị nke Sineti siri mee nke ha. Ebe ahụ ka Tobi Okechukwu kwuru na ndị Ọwụwa Anyanwụ ga-achọ ka ewere ntuliaka wepụta onye ga-anọchite anya ha karịa nhọpụta dịka emere na mbụ. Wole Oke kwukwara ndị otu ha n'Ọdịda Anyanwụ kpokotara mbinyeaka ndị otu ha. Ndị isi rịọrọ ka ahapụ aha ndị nke họpụtaburu ka ha gawa kemgbe ọ bụghị iwu na a aga eji ntulika wepụta ndị ga-anọ na ya bụ oche. Onye APGA bụ Presige Osy rịọrọ na kemgbe etinyeghị ha na oke nke a, na ha ga-achọ ka echetakwa ha mgbe ọzọ a ga-eke ọkwa. Chinda kwuru na ""iwu ụlọnọchite anya bụ na pati ọbụla na-erughị iri agaghị anọ n'isi oche obụla. Kemgbe APGA bụ ndị nwere oche itoolu anaghị atụ anya isi oche ọbụla"". Ekwere ha nkwa na a ga-eme ka ha soro n'ihe a na-eme. Chinda sị na-emechere hụ ka ụfọdụ na-ebugharị akwụkwọ na-arịọ ka ndị otu ha na-etinye aka. ""Anyị amaghị ihe ha chọrọ iji ya bụ akwụkwọ mee."" Ọ sị na ya gara n'ụlọọrụ onyeisi ya bụ ụlọnọchite anya nke nta bụ Femi Gbajabiamila ịjụ ya ma onwetala akwụkwụ ndị pati PDP deere ya maka nhọpụta ha mere, ọ sị na ya nweteghị ya. Chinda sị na mgbe ya gachiri azụ ịjụ ya, ka Gbajabiamila gwara ya na onwere aha ndị ọzọ enyere ya nke ndị pati ndị ọzọ niile tinyere aka, ọ bụ nke ahụ ka ya ga-agụpụta. Ọgwakwara ya na PDP etinyeghị ya na ntuliaka, ya mere ya agaghị akpọ aha ndị nke ha ziteere ya. BBC kpọrọ Toby Okechukwu na Ndudi Elumelu mana ha azaghị ekwenti"	https://www.bbc.com/igbo/afirika-48928763
health	Workers' Day: Lee ndị ọrụ nọ n'ihu agha Covid-19	Agha ọbụla biara obodo ọbodo ọbụla nwere ndị nọ n'ihu ya. Ndị dọkịta, ndị nọọsụ, ndị na-emeputa ihe nri , ndị ntakụkọ so n'ụfodụ ndị ọru a. Ọ dịghị fecha fecha mana ha ga na-anwa oke ha. Kedụ ihe ị ga-asị ha? Onye mere akụkọ a bụ Nnamdi Agbanelo	https://www.bbc.com/igbo/media-52450029
business	Imo State: Kedụ etu atụmatụ 'Treasury Single account (TSA) Imo ga-esi rụọ ọrụ?	"Otu onye so na kọmiti hibere Treasury Single Account (TSA)  n'Imo steeti bụ Bongo Adi ekwuola na ""atụmatụ TSA ga-enye aka igbochie mpụ na ohi ego steeti Imo. Ụbọchị Wenezde gọvanọ Imo bụ Emeka Ihedioha wepụtara iwu ọkụ a kpọrọ TSA nke bụ usoro nhazi ego steeti ga-eme ka ego steeti ahụ niile nọrọ n'otu akaraọba ego. Na mkparịtaụka ya na BBC Igbo nwere, Adi  kọwara na kama itinye ego steeti n'akaraọba ego dị icheiche, itinye ya n'otu ebe ga-enye aka ka anya ruo ya otu mgbe. Mgbe a jụrụ ya ma ya bụ atụmatụ a ga-enweta nsogbu n'ọrụ n'Imo steeti, Adi zara na, ""o nweghị nsogbu ọbụla ọ ga-ebute kama ọ ga-enye aka gbochie mpụ na ohi nke dị gbanyụ na gọọmenti pụrụ apụ"". O kwetara na o nwere ike iseghachi ọrụ azụ nwantii, mana ""ọka mma karịa ịhapụ mpụ na ohi ka ochie eze na steeti ahụ"". Adiị gbakwụnyere na ""nke a ga-abara ọhanaeze ndị Imo uru ma gosikwa na gọọmenti a chọrọ ịkwụwa aka ha ọtọ n'ọchịchị ha"". Site na nke a, gọọmentị ga na- esite ụlọakụ ezipụ ego ọbụla, kama inye ego n'aka n'aka. Onye ọkammụta n'ihe gbasara akụnaụba  gbara ama na a ga-etinye akaraoba ego a n'aka ụlọakụ ukwu nke Naịjirịa bụ 'Central Bank' bụ ndị ga-elekọta ya anya. Adi onye bụ onye nkuzi na mahadum ama ama bụ Lagos Business School kwuru na ndị mba ndị ọzọ mepere anya na-etinye ya bụ TSA n'ọrụ kemgbe ụwa. Ọgbatauhie  so TSA Adi sị na ọ bụ eziokwu na atụmatụ 'TSA' bara ọtụtụ uru mana ọ na-eme ka iwepụta ego n'akpa gọọmentị sitụọ ike maka na ọ ga-eso usoro nke ga-eme ka akwụkwọ sị n'aka fere aka were ruo ndị mmadụ aka. Africa Free Trade Agreement: Ihe ise ị kwesiri ị mata Ọrụ a nyere anyị aka ịchọpụta na Imo steeti nwere akaraọbaego dị ọtụtụ nke mmadụ amachaghị. Adi sị na ""ego di na ụfọdụ akaraọba ego a, ebe ụfọdụ tọgbọ chakoo. Ọtụtụ akaraọbaego ndị a anwụọla agbanyeghị n'ego dịcha na ha."""	https://www.bbc.com/igbo/afirika-48957413
business	Enugu state news: 'Anyị atụtụtaghị otu mkpụrụ ihe n'ọkụ gbara n'ahịa Afor Iwollo Oghe'	"Ndị na-azụ ahịa n’Afor Iwollo Oghe dị n’okpuruọchịchị Ezeagu nke Enugwu steeti akpọola oku ka a gbatara ha ọsọ enyemaka dịka ọkụ gbara ihe ruru ụlọahịa iri abụọ (20) ọkụ ebe ahụ n’ụtụtụ Satọde, abalị abụọ nke ọnwa Ọktoba. Ụfọdụ ndị ahịa ahụ gwara onye ntaakụkọ BBC Igbo okwu, kwuru sị na ha atụtụtanwughi otu mkpụrụ ihe n’ime ọkụ ahụ malitere ịgba ebe elekere abụọ nke isi ụtụtụ. Oriakụ Caroline Onyigbo kọwara etu ya na ụmụ ya si jiri ndụ ha pụta na ya bụ ọkụ. O kwuru sị ""Mụ na ụmụ m nọ na-arahụ ụra mgbe isi anwụrụ kpọtere anyị. Mgbe m mepere ụzọ m hụ na ọnụ ụlọahịa m na-agba ọkụ, m wee tiwe mkpu ma kpọrọ ụmụ m gbapụ ezi. Nkeji ole na ole gara ebe anyị na-eti mkpu enyemaka, mana enweghi onye bịakwutere anyị dịka ọkụ ahụ malitere ịgbapịa ụlọahịa ndị ọzọ."" Oriakụ Blessing Ezi kwuru sị na ya na di ya bịawara ozugbo ha natara ozi na ọkụ na-agba ebe elekere abụọ nke isi ụtụtụ a. Ezi na-ere ọgwụ na ihe ntecha kwuru na enweghi otu mkpụrụ ihe ha tụtụtara n'ime ọnụ ụlọahịa ya. O kwukwara na ọ bụ n'ọnụ ụlọahịa nke ya ka ụfọdụ ụmụntorobịa gbatara ọsọ enyemaka nọ menyụọ ya bụ ọkụ ma kwụsị ya ịgbapịakwu ọnụ ụlọahịa ndị ọzọ. Ruo ugbua, amabeghi ihe kpatara ọkụ ọgbụgba a. Ndị na-azụ ahịa ebe ahụ kpọkuru gọọmentị Enugwu steeti nakwa nke okpuruọchịchị Ezeagụ ka ha gbatara ha ọsọ enyemaka n'ihi na ọ bụ ebe ahụ ka ha si eri nri ma na-elekọta onwe ha. Gere ihe ha kwuru n'uju:"	https://www.bbc.com/igbo/afirika-58769678
religion	Akụkọ kachasị n'ụtutu a: CAN akagbuola ngagharị iwe ha hibere	"Akụkọ ndị dị mkpa n'ututu a Sinetọ Dino Melaye emeela ihe e ji kpụrụ ya n'ọnụ ọzọ. Dino Melaye etiela egwu ọzọ ebe ọ jara otu pati PDP mma na-asị na ọ chọrọ ịlaghachị, ma kwuo na APC ataala ya ahụhụ. Gụọ akụkọ a n'uju ebe a Dino Melaye: Onye omeiwu ukwu etiela egwu ọzọ Ngalaba a kpọrọ Nigerian Supreme Council of islamic affairs agwala gọọmentị etiti ka ha gbaa mbọ hụ na nchekwa ruru ime obodo, maka ogbugbu mmadụ na-eme na Naịjirịa, ma na-akatọ okwu dị iche iche ndị ụkọchukwu na-ekwu maka ya. Nke a na-eme ka ndị otu Christian Association of Nigeria kagburu ngagharị iwe ha chọburu ime n'ụbọchi iri na otu nke ọnwa a gbasara oke ogbugbu na Naịjirịa. Ha sị na ọ ga-adịba ruo mgbe a mara ọkwa ọzọ. Onyeisi ha bụ Samson Olasupo Ayokunle, kwuputere nke a ụnyaahụ n'akwụkwọ ndepụta, ebe o kwukwara na ha ga-eme ekpere na  ibuọnụ ụbọchị atọ n'ụlọụka niile dị na Naịjirịa nakwa ngalaba CAN niile dị na steeti niile, nke ga-ebido n'ụbọchị Julaị 9 ruo Julaị 11. Ngalaba na-elebanye anya na kemịkal e ji eme ngwaagha a kpọrọ ""Organization for the Prohibition of Chemical Weapons"" na Bekee, e kwuola na ọ bụ klorine ka ndị omekome jiri wakpoo ma gbuo ọtụtụ ndị mmadụ n'obodo Douma dị na Syria n'ọnwa Epreelụ. Ịji cheta ka ihe a si mee n'ọnwa Epreelụ, gụọ ya ebe a Ọgụ Sirịa: Ngwaagha kemịkal egbuola ọtụtụ ndị mmadụ N'egwuregwu, ka a gbapụrụ Brazil n'asọmpi Iko Mbaụwa ụnyaahụ, onye nchịkọta ha bụ Tite, ekwuola na ha pụrụ maka na Belgium bụ ndị ha zutere, gbakarịrị ha. N'otu aka ahụ, cheta na Ingland na Swiden ga-ezute ibe, ebe Rọshịa na Kroeshia ga-asọ mpi ịmata ndị ga-agafe agba ọkara Ikpeazụ. Gee nkeji nke ụtụtụ a ebe a Ihe nkiri nke taa"	https://www.bbc.com/igbo/afirika-44749734
entertainment	Cubana Group: Ihe mere Obi Cubana ji gbachie otu ụlọ oriri ya dị n'Abuja	"Otu ụlọoriri nke Cubana nwere n'Abuja akpọrọ 'Hustle & Bustle' agbachiela ụzọ ya. Dịka ha depụtara n'akara Instagram ha ọ bụ n'ihi ọnwụ otu onye bịara ebe ahụ ka nke a jiri mee. Ha kwuru sị ""ekpere anyị na-aga ebe ezinaụlọ nwaanyị ahụ nọ, ka mkpụrụ obi ya zuo ike n'udo"". Onye na-arụ n'ụlọoriri ọzọ Cubana nwere gwara BBC Igbo n'ekwentị na ọ bụ eziokwu na agbachiri ebe ahụ. Ọ sị ""ọ bụghị ebe m na-arụ ka agbchiri, mana ndị ọzọ gara ụnyaahụu(ụbọchị ụka) laghachite sị na akpọchiri ebe ahụ"". Ihe EFCC kwuru maka Obi Cubana Dịka foto nke EFCC na ụfọdụ ndị mmadụ a sịrị na ha bụ ndị ọrụ ụlọọrụ EFCC, ngalaba gọọmentị ahụ na-ebu agha megide mpụ metụtara ego na-efegharị na soshal midia,, ekwuola na akụkọ ahụ bụ akụkọ ụgha. N'ozi ọnụ na-ekwuru ụlọọrụ ahụ bụ Wilson Uwujaren binyere aka, ọ sịrị: ""Isiokwu foto ahụ bụ ụgha."" ""O nweghị mgbe Obi Cubana na ndị ọrụ EFCC sekọrọ foto dịka a na-eme ya nnyocha, oge e jichiri ya n'ọgige anyị maọbụ oge a tọhapụrụ ya."" Ụlọọrụ ahụ rụtụrụ aka na foto ahụ nke e sere n'abalị asaa nke ọnwa Oktoba afọ 2021 bụ  na mmemme ibupụta akwụkwọ ọhụrụ nke  Colonel Chukwu Obasi  n'ọha nke e mere na ""Nigerian Army Resource Centre dị na Abuja, ebe Obi Cubana bụ onye ọbịa ka e sere ya. Obi Cubana enwerela onwe n'aka EFCC EFCC atọghapụla Obinna Iyiegbu e ji Obi Cubana mara bụ onye ha ji n'ogige ha kemgbe ụbọchị Monde. Obi gara ebe ahụ ịza oku nke ụlọorụ ahụ kpọrọ ya gbasara ebubo ibupu ego n'ụzọ ezighi ezi nakwa nrụrụaka ụtụ isi. Cheta na o nwere mgbe akụkọ wuru n'ụbọchị Tuusde na atọghapụrụ ya mgbe Obi depụtara ozi n'akara Instagram ya. Mana Ọnụ na-ekwuru EFCC bụ Wilson Uwujaren gwara BBC Igbo n'ekwentị n'ehihie Wenezde na Iyiegbu ka nọ n'aka kemgbe abalị atọ. Iyiegbu depụtara n'akara Instagram ya kwuo sị, ""Okpataozueora, a hụrụ m unu n'anya!"" nke mere ka ndị mmadụ chewe na a tọghapụla ya. Otu onye nọ Iyiegbu nso achọghị ka akpọọ aha ya gwara BBC Igbo nke a mana ọnụ na-ekwuru EFCC bụ Wilson Uwajuren azaghi ekwentị ya ịkọwa nke na-eme. Nwunye ya bụ Ebele Iyiegbu depụtakwara n'akara Instagram nke ya sị "" a bụ m nwachinemelu!...onye chukwu goziri mmadụ apụghị ịbụ ya ọnụ"" O kwukwara ihe a ma na-eto di ya na ọ bụ odogwu, ọ bụ onye ndu, ọ bụ onye gbasiri ike na ihe ndị ọzọ. Gịnị bụ 'Money Laundering' bụ ebubo e boro Obi Cubana? Dịka iwu debere Naịjiria si nye, o nweghi ebe ọbụla nkọwa dị gbasara atụmatụ ahụ. Mana o nwere iwu amalitere iche iji lebanye anya ma kwụsị ya bụ ihe bụ Money Laundering Prohibition Act nke afọ 2011. Onye ọkaiwu bụ Barrister Chukwuemeka Eze kọwara ya bụ ihe dịka ikpata ego n'ụzọ ezighi ezi ma siri n'ụzọ ziri ezi mefuo ya. O kwuru na site etu e si kpata ego ahụ e nwere ngalaba dị icheiche ga-etinye anya mee nyocha banyere etu ego ahụ si bịa. Mana EFCC isi ụlọọrụ ọ dịrị ị mee nyocha gbasara ego ahụ maọbụrụ na ha chee na ego ahụ esighi ụzọ ziri ezi mapụta. EFCC atọghapụla Obi Iyiegbu a ma dịka Obi Cubana ha nwụchiri maka ebubo ibupu ego a kpara n'ụzọ ezighi ezi na mpụ metụtara ụtụisi. Ọnụ na-ekwuru ụlọọrụ Economic and Financial Crimes Commission bụ WIlson Uwujaren ekwuola na ha ka ji Obinna Iyiegbu e ji Obi Cubana mara. Uwujaren gwara BBC Igbo na ha nwụchịrị Obi Cubana ụnyahụ nakwa na ọ ka nọ n'aka ha ruo ugbua. O kweghị ekwu ihe mere ha ji nwuchie ha nakwa ebe ha nọ nwụchie ya. N'ọnụ ya, ""anyị nwụchiri nwamadi a, ma kwe ka o jiri ụkwụ ya bia ụlọọrụ anyị mana enweghị ihe ọzọ m chọrọ ikwu maka ya bụ okwu."" BBC Igbo jụrụ ya etu ha si nwụchie Obi Cubana, ọ sara si "" mgbe ọbụla ọ pụtara, ọ ga-eji ọnụ ya gwa ụnụ etu anyị si nwụchie ya. Anyị jụkwara ya ihe kpatara EFCC ji nwụchie Obi Cubana, ọ sara si "" onweghị ihe m ga-agwa ụwa ugbua gbasara nke ahụ karịa na anyị ka ji ya ruo ugbua."" Cubana Chief Priest bụ ezigbo ọyị Obi Cubana amanyela ọnụ n'akụkọ na-ewu ebe niile na ụlọọrụ EFCC nwụchiri ọyị ya nwoke ụnyahụ. O depụtara n'akara Instagram na ""ihe na-agaghị egbu anyị ga-eme ka anyị sịwanye ike, udiri ihe a amarala anyị bụ ndị Igbo ahụ. Mbakala ga-ama Ozo mana Ozo ga-ala. #Toghapụnụ Obi Cubana"" Ọ kpọghị okwu aha kpọmkwem mana etu o si tinye ""tọghapụ Obi Cubana"" gosiri na o nwere ihe mere n'ebe ya bụ nwa amadi ahụ nọ. Anyị ka na-agba mbọ ịnụta n'ọnụ ọnụ na-ekwuru ụlọọrụ EFCC . Ihe na-ewu na soshal midia kamgbe mgbede ụnyaahụ bụ na ụlọọrụ Economic and Financial Crimes Commission (EFCC) anwụchiela Obinna Iyiegbu e ji Obi Cubana mara. Akụkọ kwukwara na ụlọọrụ ahụ kpọrọ Obi Cubana ma na-agba ya ajụjụ ọnụ n'ụlọọrụ ha dị n'Abuja. Mana mgbe BBC Igbo zigara Obi Cubana ozi ka ha mata nke bụ eziokwu, ọ zabeghị ozi ahụ rukwa ugbua. EFCC apụtabeghị kpọmkwem kwuo ma ha anwụchịrị nwamadi a maọbụ na ha anwụchighi ya. Obi Cubana dị afọ iri anọ na isii bụ onye Anambra dị na mpaghara ọwụwa Anyanwụ na-eme ahịa oriri na nkwari. O bidoro wuwe n'ọnwa Julaị 2021 mgbe ọ kwara nne ya nwụrụlanụ na be ha bụ Oba dị n'okpuruọchịchị Idemili Saụt nakwa etu e si mefuo ego n'akwamozu ahụ. Ndị mmadụ malitere katọwa etu o si na-efesasi ego n'emume ahụ mana na mkparịtaụka Cubana nyere BBC Igbo o kwuru na ọ bụ ya na ndị ọyị ya kpatara ego nke mere na ha ga-erinwu ya etu ọ bụla o si sọ ha. Akụkọ ka na-abia."	https://www.bbc.com/igbo/afirika-59108835
sports	Kelechi Arsenal: Dịka onye nkwado Arsenal, nwaanyị ọbụla agaghị emewali gị obi	"Otu bọọlụ Arsenal nke mba England so n'otu bọọlụ a kacha anụ ha anụ na mba ụwa niile. Mana n'afọ ole ma ole n'ọdị nso a, ya bụ otu bọọlụ anaghị emecha ọfụma etu ndị nkwado ha si atụ anya. Kelechi Anyikude bụ onye nkwado ndị otu bọọlụ Arsenal a ma ama n'ụwa niile dịka Kelechi Arsenal. O kwuru na dịka onye nkwado Arsenal, onweghịzi ihe nwereike imewa ya obi, ""maka na Arsenal emewaala m obi ugboro ugboro, mana enweghị m ike ịhapụ ha."" Ihe e ji mara nwa amadi a bụ maka otu o si eke ekike ma ọ na-aga ikiri asọmpi ndị Arsenal. Kelechi Arsenal na-eke ekike e ji mara ndị Igbo oge niile iji kọwaara ndị ọcha na omenala Afrịka amaka. Na mkparịtaụka ya na BBC Igbo nwere n'ọdị nso a, o kwuru na etu a o si eke ekike emegheerela ya ọtụtụ ụzọ. ""Ezenwaanyị England eziterela m ozi ma gwa m ka m bịa n'obi ya,"" Kelechi kwuru. ""Mụ na ọtụtụ ndị a ma ama ezutekwala n'ihi ya."" ""Nke a bụ ụzọ m si egosipụta ihe ọma dị icheiche dị n'omenala Igbo nakwa ụzọ ndụ ndị Afrịka."" Kamgbe afọ 2006, Arsenal esonyebeghị n'asọmpi 'Uefa Champions League', nke bụ asọmpi otu bọọlụ ndị nwere agba na mpaghara Europe niile. Ọ bụ ndị nọ n'ogogo mbụ ruo ogogo anọ n'asọmpi bọọlụ nke England na-etozu isonye na UCL. Mana Kelechi kwuru na o nwere olileanya na Arsenal ga-etozu isonye na UCL n'afọ a. Ka ọ dị ugbua, otu Tottenham bụ ndị nke anọ na tebulu EPL ebe Arsenal bụ ndị nke ise."	https://www.bbc.com/igbo/61538842
business	Enugu Fuel Crisis: Ihe anyị ji kpọchie ụlọahịa mmanụ ụgbọala n'Enugwu - IPMAN	"Otu jikọrọ ndị na-ere mmanụ ụgbọala akọwaala ihe ha ji gbaa abụbụ ọrụ n'Enugwu n'ụbọchị Tuzde nke tinyere ọtụtụ ndị mmadụ na gbagharịa. Onyeisi otu a bụ Chinedu Anyaso kwuru na abụbụ ọrụ ahụ bụ iji mee ka Gọvanọ Ifeanyi Ugwuanyi mepeere ha ụlọọrụ a kpọchiri akpọchi. Anyaso kwuru na kamgbe ha batara n'ọchịchị n'ọnwa Nọvemba 2019, isi ụlọọrụ ha kpọchiri akpọchi. O kwukwara na ha edeela akwụkwọ degara ndị uweojii, DSS, nakwa ụlọọrụ gọvanọ, mana onweghị onye ṅara ha ntị Anyaso gara n'ihu kwuo na ọ bụ ndị isi otu IPMAN n'Abuja nyere ha ikike ka ha kpọchịe ụlọahịa 'petrol' niile dị n'Enugwu. Ha machikwara ụgbọala tanka niile bu 'petrol' ịbata n'Enugwu. Nke a mere ka Gọvanọ kpọọ ha oku udo, ma mechaa nye iwu ka a kpọghee ụlọọrụ ha. Onyeisiala Naijirịa bụ Muhammadụ Buharị akatọọla ogbugbu Lawan Andimi bụ onyeisi ndị ofufe Kraịst n'obodo Michika dị n'Adamawa Steeti, bụ onye ndị otu oyiegwu gburu, na-agbanyeghị na ha gosipụtara na ha chọbụru ịhapụ ya. Buahrị kwuru na ọ ga-agbalị na ndị oyi egwu a ga-erite ụgwọ ihe ha mere n'uju ya. O tiri ndị ofufe kraịst niile na Naijirịa, ndị otu CAN na ndị ezinaụlọ ya aka n'obi ma sị ka ụwa niile tinye aka ka a kwụsị ndị otu oyiegwu a niile. Ma sịkwa na ""Nke a agbaala ha ume dịka ndị gọọmentị na ndị agha Naijirịa imeri ndị otu oyi egwu niile na Naijirịa ma na ọdida anyanwụ Afrịka. Onyeisiala Muhammadu Buhari enyela ngalaba na-ahụ maka azụmahịa na nrụpụta ihe ntuziaka ka a rụọ ụlọọrụ ji ihe akọpụtara n'ubi arụpụta ngwaahịa na steeti niile dị na Naịjirịa. Mịnịsta nta na-ahụ maka azụmahịa na nrụpụta ihe bụ Mariam Katagum kwuru nke a ụbọchị Wenezde. Katagum kwuru na atụmatụ ahụ ga-eme ka akụnụba Naịjirịa bawanye, ma mekwaa ka nri dị n'uju n'obodo Mba Briten na Naijirịa enweela nkwekọrịta itinye ego n'azụmahịa nke ruru otu ijeri naịra na iri ise na atọ na ọma. Ọ bụ na nzụkọ UK-Africa summit na-eme na Lọndọn ugbua ka ndị oji ego achụ ego nke mba UK na Naijirịa nwere nkwekọrịta a. Ọrịa si na nje coronavirus nke sitere na China selite isi na-esinwanye ike dịka ndị na-ahu maka ahụike na mba ahụ kwuru na nje ahụ nwere ikike ịmụba onwe ya, nke ga-eme ka ọ gbasaa n'ike. Ka ọ dị ugbua, ọrịa a egbuola mmadụ itoolu ma gbasaa ruo mba Amerịka,Taịland na Saụt Korịa. Ndị otu egwu bọolụ Arsenal sitere ọnwụ wee gbata onye lawa onye Lawa dịka ha  zutere Chelsea n'asọmpi Premier League. N'agbanyeghị na ha dị naanị mmadụ iri agba ndị Chelsea zuru ezu, ha gbalịrị ịhụ na ha abụọ jị goolu abụọ abụọ were laa. Nwaada Nigeria bụ Eniola Aluko esonyerela ndị otu egwuregwu bọọlụ Aston Villa nke mba England dịka onyeisi nhazi egwuregwu maọbụ 'Sporting Director' na Bekee. Eniola bụ nwanne Sone Aluko onye gbaara ndị otu 'Super Eagles' nke Naịjirịa n'oge gara aga. Mana Eniola bụ ụmụnwaanyị mba Ịngland ka ọ nọchitere anya ha oge ọ na-agba bọọlụ."	https://www.bbc.com/igbo/afirika-51203625
health	Ovarian Cysts: Gịnị bụdị nsogbu 'ovarian cyst' ụmụnwaaanyị kpụzị n'ọnụ ugbua	"'Ovarian cyst' bụ otu ọnọdụ ahụike ụmụnwaanyị ugbua na-akpụkarị n'ọnụ n'ihi egwu na o nwere ike imetụta .ọmụmụ maọbụ bute ajọ ọrịa kansa. Mana ndị ọkachamara ahụike na-ekwu na ọ bụ enweghị nghọta zuru oke mere ọnọdụ ahụ ji echụ ọtụtụ n'ime ụmụnwaanyị ụra. Ovarian cyst bụ mkpụrụ maọbụ akpụ na-adị n'akpa akwa nwaanyị. Dịka dọkịta ahụịke ụmụnwaanyị bụ Dkta Ngozi Obi siri kọwaa,""akpa akwa nwaanyị (ovaries) na-amịpụta mkpụrụ n'ọnwa ọbụla. Oge 'ovulation', ọ gbawa wepụta akwa na-agbaze ghọọ nsọ nwaanyị ma ọ bụrụ na nwaanyị ezuteghị nwoke, mana o nwere ndi anaghị agbawa"". Naanị  ma mkpụrụ ahụ buwe ibu karia maọbụ ma mkpụrụ ahụ tụfikọ n'okporo ya ka o ji abụ nsogbu. Dkta Obi, onye na-arụ n'ụlọọgwu Emel Hospital dị na Festac Legọs, sịrị,""Inwe ọrịa mbute (infection) nwere ike ibute ovarian cyst"". ""Ọzọ bụ ụmụnwaanyị na-achọ nwa na-añụ ọgwụ ka ha dị ime nwere ike ibute ya"". ""Mkpụrụ ahụ nwekwara ike tụfịkọ n'okporo ya ma na-afụ nwaanyị ụfụ n'afọ."" ""Mgbe ụfọdụ mkpụrụ ahụ nwere ike ibu nnukwu  ibu."" Ọ kọwara na o bukarịa setimita isii, ị mara na nnu aghala ofe, dịka o nwere ike ịdachi akpamamịrị. ""Ọ bụ ụdị mkpụrụ a ka a na-awa afọ wepụ."" E nwekwara mkpụrụ nke na-esite n'ọrịa kansa. ""Ndi kansa dị n'agbụrụ ha; kansaara."",nke kolon, nke akpa akwa wdg"". Kedụ ka ị ga-esi amara ma i nwere 'Ovarian cyst'? Ọ naghị edo anya ịmata ma nwaanyị e nwere ovarian cyst' belụsọ ma o mere nnyocha ahụ. Dkta Obi kọwara,""Ọ bụ imee nnyọcha ukwu (pelvic scan) ka ị ga-eji ama."" Mana mgbe ụfọdụ, e nwere ihe a na-ahụ anya nwere ike ịgba ama  na nwaanyị nwere 'ovarian cyst' Dika Dkta Obi and websaitị medicalnewstodayi kwuo, ha  gunyere: Ovarian cyst nwere ike ibute ime isi ike na nsogbu ahuike ndị ọzọ. Dkta Obi sịrị, ""O nwere ike imebi akpa akwa nke pụtara na ọ gaghị na-amị akwa. Nwaanyị  enweghị akwa agaghị atụlị ime."" ""Ọ bụrụ na 'ovarian cyst' buo nnukwu ibu (ụfọdụ na-aha ka afọ ime ọnwa atọ), o nwere ike ikpagide akpa mamịrị, mee ka nwaanyị naanyụ mamịrị rinne."" ""Ọ bụrụ na o butere gị kansa, ọ ga-na eme gị ị na-ata ahụ."" ""'Ovarian cyst' nwere ike ikesa n'akụkụ ahụ ndị ọzọ."" ""O nwere ike isi n'akpa akwa gafe n'opi akwa (fallopian tubes), akpanwa nakwa ọnụ akpanwa   maọbụrụ nke kansa."" Nke obere na-agbazere onwe ya mana a na-awa afọ iji wepụ mkpụrụ buru oke ibu. Mana ọ bụrụ nke kansa, Dkta Obi kwuru na ọ bụ ihe  Bekee kpọrọ 'radiotherapy' maọbụ 'chemotherapy' maọbụ ha abụọ ka e ji agwọ ya. Ndị ọkachamara na-enye gị ndụmọdụ ndị a: - Na edowe onwe gị ọcha mgbe dum iji gbochie ụmụ pịrị ọrịa na-emetụta ahụnwaanyị gị. - Gba mbọ ịji okpunnabụenyi oge ịna-enwe mmekọ iji gbochịa ibute ọria nwere ike i mepere ovarian cyst ụzọ. - Ọ bụrụ n'isi n'agbụrụ ndị na-enwekarị kansa, gbaa mbọ na-eme nnyocha ahu kwa daa, iji chọpụta mgbe mmiri ruwere ma gbaa ọsọ mmiri n'oge. - Ọ bụrụ na i buru oke ibu, gbalịa ka ị talata n'ihi na oke ibu na-eme ka ọ dị mfe inwe 'ovarian cyst'."" - Ọ bụrụ na e nwee mgbanwe ọbụla na etu i si ahụ nsọ gị, gbara gaa hụ dọkịta."	https://www.bbc.com/igbo/afirika-57338455
religion	Kedụ ndị bu ụzọ tụgharịa 'Bible' n'asụsụ Igbo?	"Okwukwe ndị ofufe nke Kraịst bụ n'akwụkwọ nsọ ka o hiwere. Ndị Igbo nwere akwụkwọ nsọ nke e dere n'asụsụ Igbo ha na-eji aka ụka mgbe ọbụla ha zụgọrọ maka nkea. Kama ọtụtụ ndị mmadụ mamaghị ọnye tụgharịri ya bu akwukwọ nsọ n'asụsụ Igbo. Akụkọ a ga-agwa gị onye dere akwụkwọ nso n'asụsu Igbo. Anyị kpọtụrụ ụkọchukwu Chika Okpalaike ọnye bụ ọkammụta n'ihe gbasara ofufe ka ọ tinyere anyị ụche ma gwa anyị eziokwu opnye ọ bụ ya dere akwụkwọ nsọ. Onye tụgharịrị akwụkwọ nsọ n'asụsụ Igbo? Chika Okpalike kọwara na ajụju ndị mmadụ kwesịrị ị na-ajụ abụghi 'Onye tụgharịrị akwụkwọ nso n'igbo?' kama ihe ha kwesiri ịjụ bụ, 'Kedu akwụkwọ nsọ nke atụgharịrị N'Igbo?'. Okpalike mere ka anyị ghọta na e nwere ọtụtu akwụkwo nso dị iche iche. Kedụ etu akwụkwọ nsọ si bido? Okpalike kọwara na ọ bụ n'ihe dịka afọ 400 ka achịkọtara akwụkwọ ndi dị iche iche were kpọọ ya akwụkwọ nsọ. N'Ime akwụkwọ nsọ a nke agba ọhụrụ bụ New Testament n'okwu bekee bụ n'asụsụ Grik ka eji dee ya nke ha kpọrọ Septuagint. Septuagint bụ agba akwụkwọ nsọ nke ndị Juu na anọghi n'ala nna ha bụ Israel. Ọ kọwara na ọ bụ Pọọl dere ọtụtu n'ime akwụkwọ nsọ nke agba ọhụrụ nke ọ jị Grik egbujiri egbuji nke a kpọrọ Koine greek. Mgbe ndị nzụkọ nke Kraịst bịakọtara were si na ha chọrọ akwụkwọ ofufe nke ga-anọgide na enweghị mgbanwe ka ha hiwere akwụkwọ nsọ nke ha kpọrọ Septuagint. Agba akwụkwọ nsọ nke Septuagint atụgharịrị n'okwu latin bụ Vulgate. Ụkọchukwu Martin Luther bụ onye mbụ tụgharịrị akwụkwọ nsọ n'asụsụ ndị. Ọ tụgharịrị ya n'asụsụ ndị Jamani. Kama ọtụgharịghị nke Septuagint kama ọ bụ nke Masoretic ọ tugharịrị. Masoretic bụ akwụkwọ nsọ nke ndị Juu nke fọdụrụ dịka alụchara agha ma mgbe a dọọrọ ha n'agha gaa mba ọzọ. Martin Luther tụgharịrị Masoretic text n'ihi na o kwuru na ọ bụ nke ahụ ka Jịsọs gụrụ oge ọ nọ n'ụwa. Ewepụ nke a, akwụkwọ nso bụ nanị n'asụsu Grik maọbụ latin ka ọ dị na mbụ. Nkea mere ka ọtụtụ nke mmadụ bido na-atụharị akwụkwọ nso n'asụsụ obodo ha nke gụnyere okwu Bekee. Kedụ akwụkwọ nso bu ụzọ bata ala Igbo? Akụkọ ihe mere eme na-ekwu na ọ bu akwụịkwọ nso nke  e dere n'asụsụ bekee bụ nke mbụ batara ala Igbo. Ọ bụ ndị na-ewete ozi ọma bụ ndị Protestant nke Martin Luther bidoro bụ ndị mbụ batara ala Igbo ịzisa ozi ọma. Mgbe ndị ụka Katolịk bịara ala Igbo, ọ bụ nke Vulgate atụgharịrị n'asụsu bekee ka ha jiri bịa. Nkea pụtara na ọtụtụ akwụkwọ nso atụgharịrị bụ nke Masoretic. Akwụkwọ nso bu ụzọ bata Naijirịa bụ nke Masoretic ma bụru kwa akwụkwọ nsọ mbụ atụgharịrị n'asụsụ Igbo. Chika Okpalike kwuru sị, ""Ọ bụ Ajayi Crowther na John Taylor dịkọrọ aka ọnụ were tugharịa akwụkwọ nsọ nke Masoretic n'asụsu Igbo"". Ọ kọwara na Crowther tụgharịrị akwụkwọ Abụọma ebe Taylor tinyere uche n'akwụkwo nke Pọọl. Dịka o si kọwaa, ọ bụ ndị ụka Protestant tụgharịrị akwụkwọ nsọ nke Masoretic. Kedụ mgbe ndị Katolịk tugharịrị akwụkwọ nsọ Vulgate na Septuagint n'asụsu Igbo? Ndị ụka katolịk na ndị nke Protestant nwere nkwekọrịta ịtụgharị akwụkwo nsọ n'asụsụ Igbo. Okpalike kwuru sị, ""ọ bụ ndị nke ụka Protestant ga-ede nke 'New Testament' ebe ndị katolịk ga-ede nke 'Old Testament'. Kama ndị ụka protestant dechara nke ha mana ndọ katolịk edechaghị nke ha n'oge. Ọ bụ ya mere ndị preotestant ji ewpụta nke ha kpọrọ 'Agba Ọhụrụ'. Okpalike kwuru na ọ bụ nkea mere ruo taa a na-akpọ 'New Testament' Agba ọhụrụ. Ọ bụ n'ihe dịka afọ 1999 maọbụ 2000 ka ndị ụka katolịk wepụtara akwụkwọ nsọ Septuagint ha tụgharịrị n'asụsu Igbo. Ụkọchukwu Chika Okpalike kwuru sị, ""Ọtụtụ ndị mmadụ so tụgharịa akwụkwọ nsọ nke ndị Katọlịk nke Ụkọchukwu na Ọkammụta Christopher Amamgbo Ifenatuorah no n'isi ya. Ọtụtu ndị nyeere ya aka gụnyere mu onwe m."" Ọtụtụ ndị ọkammụta si mpaghara dị iche iche soro tụgharịa ya bụ akwụkwọ. 'Ọ bụ n'akwụkwọ nke Septuagint na nke Vulgate ka anyị si tụgharịa ya', Chika Okpalike."	https://www.bbc.com/igbo/afirika-54935871
business	Igbo cuisine: Ana m amalite ọrụ n'elekere atọ nke ụtụtụ - Onye Abacha	Ndị na-atụ mgbere n'ahịa Ladipo ma Grace Igwe dịka onye na-ere abacha. Mana ọ bụghị sọsọ ihe nwaagbọghọ ahụ na-eme. Nwa ada Igwe sị na olileanya ya bụ ịgụ egwu, ma gakwaa mahadum ga mụọ atụmatụ egwu. Iji mezuo ihe a, ọ na-ere abacha iji kpata ego. Ọ sị na nne na nna ya na-akwado ya ọfụma. O kwukwara na agbanyeghị na ụmụnwoke na-enye ya nsogbu, uche ya dị n'ihe ọ chọrọ bụ ịbarụ onwe ya uru. Kirie ihe onyonyo a ka ị mata ya n'uju:	https://www.bbc.com/igbo/afirika-49043504
business	Nigeria Poverty Index: Ị dara ogbenye?	Akwụkwọ mpụtara ọhụrụ nke otu enyemaka bụ Oxfam wepụtara na-ekwu na pasentị 69 na mmadụ niile nọ na Naịjirịa dara ogbenye. Mgbakọ ya gosiri na ọ bụ mmadụ nde 138 n'ime ihe karịrị nde 200 bụ ihe dara ogbenye na Naịjirịa. Constant Tchona bụ onyeisi Oxfam na Naịjirịa kwukwara na Naịjirịa nọ n'ọkwa 125 n'ime mba 145 n'enweghi nhata nha. O kwuru na gọọmentị etiti anaghị enyere ọnọdụ a aka site n'etinyeghi ego n'ihe gbasara ahụike, agụmakwụkwọ, mmiri ziri ezi nakwa ọnọdụ ụmụnwaanyị. Etu ịga esi maraonye gbara ogbenye? Ụlọakụ Mbaụwa niile bụ World Bank manyere atụmatụ iji chọpụta ndị dara ogbenye na mba ọbụla n'afọ 1993. Ya bụ na ọbụrụ na ịnaghị erite otu dọlla pụtara narị naira atọ na ọma kwa ụbọchị, ọ pụtara na ịdara ogbenye. Mana ugbua, a na-elegara ihe ndị ọzọ anya ịji chọpụta ọnọdụ ogbenye dịka: O nwere ụfọdụ ihe ndị ọzọ si na ya bụ akwụkwọ mpụtara pụta gụnyere: Gịnị ka gọọmentị Naịjirịa na-eme? Gọọmentị Naịjirịa malitere ụfọdụ atụmatụ iji hụ na achụpụrụ ụbịam kpam kpam na Naịjirịa. Ha gụnyere YouWin bụ nke bidoro n'afọ 2012 bụ nke na-enye ndị ntorobia chọrọ ịbido ahịa ego mbite. Trader-Moni bụ atụmatụ ọzọ yiri ya na-enye ndị na-azụ ahịa ego mbite iji kwalite ahịa ha. Ọzọ bụ N-Power bụ atụmatụ na-akwụ ndị enweghi ọrụ ụgwọ na-akuzikwara ha ihe tupu ha enweta ọrụ. Mana ihe ndị a amịtabeghị mkpụrụ dịka ngụkọ ụbịam na-egosi na Naịjirịa ka na-abanye ụbịam n'ike n'ike.	https://www.bbc.com/igbo/afirika-48947538
religion	2019 Prophecies: Amụma e buru na 2019, ndị mezuru na ndị gbara ụka	"Dịka afọ 2019 na-abịa na njedebe, BBC Igbo lebara anya n'ụfọdụ amụma ndị ụkọchukwu mara banyere ihe ndị ga-emenụ. Nnyocha anyị gosiri na ụfọdụ mere , ebe ụfọdụ ghọrọ ka nri gbara ụka n'ihi na ha emezughị. 1. Buhari ga-emeri na ntuliaka 2019- Mbaka, Omale Onye Amuma Emmanuel Omale nke  Divine Hand of God Prophetic Ministry dị na Abuja buru amụma na Onyeisiala Muhammadụu Buhari ga-emeri ntuliaka 2019. Fada Ejike Mbaka bụ onye ndu isi otu Adoration Ministry, Enugwu, kwuru na ya amaghị onye ga-emeri na ntuliaka 2019 mana na Atiku abughị  ya bụ ""onye nzọpụta Naijiria."" Amụma ahụ mezuru dịka  Buhari meriri Atiku na ntuliaka nke e mere n'ọnwa Febuwari afọ afọ 2019. 2. Atiku tinye uchu n'Ugwu Naijiria- Suleiman Johnson Suleiman nke ụlọụka 'Omega Fire Ministries International' nọrọ n'amụma nke ya dọọ Abubakar Atiku nke PDP, onye ya na Buhari zọkọrọ ọkwa na ntuliaka ahụ, aka na ntị ka o tinye uchu karịa na inweta nkwado ndị ugwu na ntuliaka 2019. Nke a mezuru n'ihi na Atiku nwetara ezigbo nkwado na Ndịda Anyanwu Naijiria ma gbaa ọnyụpa n'Ugwu Naijiria. 3. A ga-anwụchi onye zọrọ ọkwa onyeisiala Suleiman makwara amụma na a ga-anwụchi otu onye zọrọla ọkwa onyeisiala. Nke a mezuru n'ihi na ndị uweojii nzuzo Naijiria bụ DSS nwuchiri Omoyele Sowore nke zọrọ ọkwa onyeisiala na Ntuliaka 2019 n'aha AAC maka ebubo ịkpa nkata ịkwatu gọọmenti tụnye ya na nga ọnwa  anọ. 4. Otu onye chịbụrụ gọvanọ ga aga nga- Omale Omale bukwara amụma na otu aka chiburu otu steeti ga-aga mkpọrọ. Nke mezuru dịka Orji Uzor Kalu chiburu Abia steeti nọ n'ụlọ mkpọrọ ugbua dịka a mara ya ikpe imefu ego ndị Abia. Amụma ndị emezughị; 5.Ntọ nnukwu ọgaranya si Ọwụwa Anyanwụ na-azụ ahịa mmanu Omale kwuru na a ga-akpa nkata igbu maọbụ ịtọrọ otu onye nnukwu mmadụ si Ọwụwa Anyanwụ nọ n'ahịa mmanu nke ga-ebute ọgbaghara a ga-eji gbaa ahịa a ma ama ọkụ. Ahịa Onicha na Balogun dị na Legọs gbara ọkụ mana o nweghị ka o siri metụta ọgaranya Igbo ọbụla. 6. Ndịagha ga-enupu isi- Ayodele Primate Elijah Ayodele nke INRI Evangelical Church mara amụma na ndị agha Naijiria ga-enupu isi nye ndị isi ha. Nke a emezughị, mana ihe o kwuru na ihe ga-esiwanye ike mezuru dịka ihe ịda oke ọnụahịa na-aga n'ihu. 7. Atiku ga-eweghara ọchịchị n'aka Buhari- Olagunju Wale Olagunju, nke ụlọụka 'Divine Seed of God Chapel Ministries', Sasa,Ibadan mmara amụma na Chineke ga-anara Buhari ọchịchị nyefe Atiku n'aka n'afọ 2019. Nke a emezughị. Buhari ka nọ n'oche ya. Naịjiria bụ ala ọtụtụ ndị nọ na ya ejighị okpukperechi  na okwu sị n'ọnụ ndị ndu ha egwu egwu, n'agbagheghị mpụtara okwu ndị ahụ."	https://www.bbc.com/igbo/afirika-50919804
religion	L﻿ee ihe Bishop Katọlik Enugu kwuru ga-eme dịka ụka Adoration Ministry na-emepe ọzọ	Ụ﻿lọụka Adoration Ministry Enugu ewepụtala ozi kwuru na ha ga-amalite ịkawa ụka ọzọ n'ụbọchị abụọ nke ọnwa Ọktoba, 2022. Fada Ejike Mbaka bụ onyeisi ụka ahụ, binyere aka na ya bụ ozi e ziputere na Facebook ha. B﻿BC kpọtụrụ Katọlik Dayọsis nke Enugwu steeti, nke Fada Mbaka nọ n'okpuru ya ma bụrụkwa ndị nyere ya mmachi a machiri ha kemgbe ọnwa Juun, 2022. H﻿a gwara BBC na n'ezie, Fada Mbaka ga-aka ụka ahụ n'ụbọchị ha ga-emepegharị ya bụ ụlọụka Adoration. Fada Benjamin Achi bụ ọnụ na-ekwuru Katọlik Dayọsis nke Enugwu steeti,﻿ gakwara n'ihu kwuo na ihe ndị ọzọ ga-eso ya ga-abịazị mgbe a kachara ụka ahụ n'ụbọchị Sọnde. N﻿'ụbọchị 17 nke ọnwa Juun ka Bishop Callistus Onaga, bụ Bishọp Enugwu Katọlik Dayọsis, nyere iwu ka e mechie ụlọụka Adoration Ministry nke Enugwu steeti. N﻿'ozi o ziputere ka ọ na-amachi ụlọụka ahụ, Bishọp kwuru na ha ga-eme nnyocha n'isi Fada Mbaka. O﻿ kwuru sị “N’ihi ọtụtụ ihe ndị na-eme n’Adoration Ministry nke megidere okwukwe na nkuzi ndị Katọlik; a dọọla Fada Mbaka aka na ntị ọtụtụ oge mana o geghi ntị na ntuziaka ndị a. Site n'ikike na ọrụ m dịka onyeisi ọzụzụ atụrụ nke Katọlik Enugwu Dayọsis, amachiela ndị Katọlik (ụkọchukwu, ndị ụka) ịga n’Adoration Ministry efe ofufe ruo mgbe e mechara nnyocha ndị ndu Katọlik na-eme n’isi Fada Mbaka”. C﻿heta na n'afọ 2021, Fada Mbaka jikwa aka ya mechie Adoration Ministry otu ọnwa na Mee, ka ọ gara ikpe ekpere otu ọnwa. N﻿ke a mere dịka ọ rịọchara Bishọp Onaga mgbaghara maka ngagharịiwe nke ndị ụka ya mere nke butere ọgbaghara na mmebi ngwongwo ndị ụka. Fr Ejike Camillus Mbaka bụ ụkọchukwu Katọlik na-arụ ọrụ na Dayọsis nke Enugwu, na mpaghara Ọwụwa Anyanwụ Naịjirịa. Ọ bụkwaya ya bụ onyeisi ụlọ ekpere a na-akpọ 'Adoration Ministry Enugwu, Nigeria' (AMEN). E chiri ya ụkọchukwu n'ọnwa Julaị nke afọ 1995, nke pụtara na ọ rụọla ọrụ dịka ụkọchukwu ihe ruru afọ 27 ugbua. Otu ihe e ji mara Mbaka bụ na ọ na-ebukarị amụma gbasara ndọrọndọrọ ọchịchị, ntuliaka, nakwa ndị ga-emeri ntuliaka.	https://www.bbc.com/igbo/articles/cjrnjzjnrxxo
health	Retrograde Ejaculation: 'Ọrịa shuga gbochiri m ịnyụpụta 'sperm' ma mụ na nwunye m nwee mmekọ'	Otu nwoke akwaala arịrị maka enweghi ike anyụpụtanwu uhe (sperm) n'oge mmekọ ya na nwunye ya n'ihi ọrịa shuga. Nwoke sị na uhie anaghị apụta ya n'ahụ ma ya na nwaanyị dinaa kama na ọ chọpụtaghị ruo mgbe ọ lụrụ nwaanyị. Ọ sị na ọ bụ nwunye sịrị ya na ọ dịghị ya ka o nwere uhe ọ nyụbara n'ahụ mgbe ha nwere mmekọ. Na nke a mere o jiri gaa gbọọ ncha ma chọpụta na onweghi uhe ọbụla ọ na-anyụpụta n'ahụ ya. Ọ sị na ọ gaara ụlọọgwụ e mee nyocha dị iche iche ma chọpụta na o bu ọrịa shuga nke ọjọọ ya. Kirie ihe ọ sị na ọ gabigara n'uju.	https://www.bbc.com/igbo/afirika-58428116
religion	Good Friday: Ihe Easter ji apụrụ m iche karịa emume ụka ndị ọzọ'	"Emume Easter nke gụnyere Holy Thursday na Good Friday bụ emume pụrụ iche n'etiti ndị otụ Kraisti dịka ọ bụ mmemme eji echeta ọnwụ Jisọs Kraistị na mbilite n'ọnwụ ya. Mana etu ihu ndị mmadụ sị dị iche, ka etu ihe Easter pụtara ha dị. 'Easter pụrụ m iche n'ihi na Ada m mụụ ejima' Amaka Umeh, onye bụ onyenkuzi kwuru na  ezịnaụlọ ndị di ya na-akpọ emume 'Easter mkpa karịa Ekeresimesi. ""Ọ bụ mgbe ndị ezịnaụlọ ndị be di m na-eme mgbakọta dịka ezinaụlọ; ha na-esi ebe niile ha bi lọta, mee ekpere, merụba ụbọchị."" ""Ọ na-adịrị anyị ka Ekeresịmesi."" Umeh ka ndị ka nwa agbọ aga ekenye dị ọhụụ na enwe ọnụ na ada ya nwaanyị mụrụ nwa ọhụrụ n'izu a. O kwuru na, ""Easter afọ pụrụ ya iche n'ihi na  ""abụrụla mmama nnukwu. Nwa m nwaanyị ritere ejima ụbọchị 'Holy Wednesday"". 'Emume ụka abalị Easter na-awụm akpataoyi' ""Amaechi Theo-Vincent ejighị emume Easter achị. Na nkọwa ya,ọ bụ oge mbilite ọnwụ Jisọs Kraist n'ihi na ""ọ bụrụ na o biliteghị n'ọnwụ nkwenye m na Kraistị kara abụ ihe efu."" Ihe Easter jikara pụrụ Theo Vincent iche bụ otu egwu ndị ụka Katọlik na-agụ n'abalị Easter. "" O biliwo ee h O biliwo Jesọ akpọgidere n'obe oh ,Onye mmeri."" ""A na-agụ egwu ahụ, na-akụ ịgba, akpataoyi a na-awụ m. ọ dị m ka  a hụụ m Jeso ka ọ na-ebilite. Ya mere na ọ na-amasị ịga ụka abalị Easter."" "" Ọ bụrụ n'obodo, a na-agba egbe mkpọnala ma elekere iri na abụọ nke ime abalị.""Ọ na-awụ m akpataoyi, ụfọdụ anyammiri ọnụ na-apụta n'anya n'ihi ihe Jisọs mere m."" 'Emume  ụka Easter na-atọ m iche' Blessing Nwobodo-Itua kwuru n'ihe na-atọkarị ya n'Easter bụ emume 'Easter'. ""Oge Easter kachasị tọọ m bụ oge m nọ na mahadụm 'Madona University' n'ihi etu emume Easter si aga ebe ahụ dịka ogbe jikọrọ ọnụ. ""Ma ndị sista, ma ndị fada  na ụmụakwụkwọ na-agbakọta ọnụ maka emume ahụ bido n'ụbọchị Good Friday, Holy Saturday nakwa ụka Easter n'onwe ya."" ""Mana ugbua n'ihi ọrụ na mkpa dị ọzọ ọ na-ewute m na anaghị esonye n'emume Easter  n'ihi na Easter  dị mkpa Karia Ekeresimesi."" "" Ọ bụrụ na e nweghị Easter, angaghị enwe okpukpere ụka Kraistị."""	https://www.bbc.com/igbo/47987055
health	Tuberculosis, akpụka nti, ụkwara nta na ọrịa ndị ọzọ ị nwereike ikute n'ume	Dịka mbaụwa niile na-echeta ụbọchị Tuberculosis - Ụkwara nta taata, makwa na-ebuso agha megide ọrịa coronavirus ugbua, e nwere ọrịa ndị ọzọ a na-esi n'ikuku ebute mama ọtụtụ amaghị maka ha. Akụko a ga-arụtụ aka n'ụfọdụ ọrịa ndị a nakwa njirimara ha. 1 - Ụkwara nta Ụkwara nta nke bekee na-akpọ Tuberclosis bụ nje Bacteria na-ebute. Ọ bụ mgbe onye bụ ọrịa a kwọrọ ukwara maọbụ maa uzere ka ndị ọzọ nwereike ibute ya. BBC dere na ọ siri ike ibute ọrịa ụkwaranta kama ọ bụrụ na onye bu ya anataghi ọgwụgwo, ọ na-egbukarị onye ahụ. Ọrịa ụkwaranta kacha emetụta ngụ mmadụ, kama ọ na-emetụta kwa ọkpụkpụ mmadụ, afọ na eriri nsiụbụrụ. Njirimara ọrịa ụkwara nta 2 - Azụzụ Okenye nwereike ibute azụzụ ugboro anọ n'otu afọ. Ọtụtụ mgbe, ọ bụ nje sị n'ezinaụlọ nje asaa nke gụnyere nke Rhinoviruses, so na-ebute ọrịa azụzụ. Nje ndị a ruru otu narị na iri isii n'ọnụ ọgụgụ ma nwe kwa ike ịgbanwe onwe ha maọbụ zọọ n'ime ahụ mmadụ nke na-eme ka o sie ike igbu ha. Dịka ọ dị ugbu a, ndị ọrụ sayensị chebere ihu ha ịhụ na nje azụzụ enweghị ike ịkpa ike n'ahụ mmadụ kama enweghị ọgwụ eji agwọ ọrịa azụzụ. Njirimara ọrịa Azụzụ Dịka ndị BBCPidgin siri dee, lee ihe e ji mara ọrịa azụzụ 3 - Okponọha Ọrịa okponọha bụ ọrịa ọzọ sị n'ikuku efesa nke dị Bekee na-akpọ Influenza. Ọ bụ nje Virus na-ebute ya. Ọrịa a na-agbanwe onwe ya nke mekwara ka ọgwụgwọ ya sie ike. Okponọha gburu ihe ruru mmadụ otu nde narị site n'afọ 1918 ruo 1920, ọ na-akacha njọ n'oge udu mmiri. Njirimara ọrịa okponọha 4 - Kịtịkpa Kịtịkpa bụ ọrịa nje vịrụs na-ebute. A na-akpọ ya Chickenpox na Bekee. E nwere ọgwụ mgbochi a na-agba ụmụaka maka ya site n'otu afọ ruo afọ iri na abụo. Ọ bụ site n'ụkwara na uzere ka e nwereike iji butee maọbụ kesaa ya. Njirimara ọrịa Kịtịkpa Dịka e siri dee, njirimara Kitikpa bụ A hapụ ya, o nwereike imetụta ụbụrụ maọbụ bute oyi ọtụtu nke nwereike ibute ọnwụ. 5 - Akpụka nti Ọrịa akpụka ntị bụkwa ọrịa ọzọ na-efesa n'ikuku nke ọ bụ nje na-ebute ya. Dịka ndị BBC siri dee na ọrịa akpụka nti na-efesa etu ọrịa  azụzụ na ndị ọzọ sị efesa nke gosiri na asụ pụtara n'ọnụ onye nwere akpụka ntị banye n'ọnụ onye ọzọ ga ebunye onye ahụ ya bụ ọrịa. Enwere ọgwụ mgbochi eji maka ya bụ ọrịa. Njirimara ọrịa akpụkanti 6 - Arụbara Arụbara bụ ọrịa na-esite na nje virus awakpo ndị mmadụ. BBC dere na ọ bụ site na asụ mmiri sị n'ụkwara, uzere ma mmetụta. Nje arụbara nwereike ị nọ n'ikuku ọtụtụ awa. Ọrị a na-enye ụmụaka nsogbu karịa mana ọ na-emekwa ndị okenye ahụ ha esighịike iluso nje ọgụ. Arubara nwereike ibute ọrịa ndị dịka ọrịa ntị, akwụkwụ, afọ ọsịsa, oyi ma nwereike imetụta ụbụrụ. Njirimara ọrịa Arụbara 7 - Ụkwara tịkotịkọ Nke a bụ ọrịa sitere na nje Bacteria. Ọ na-esikwa n'ikuku ekesa site n'asụ maọbu ụkwara. Mgbe mmadụ si n'imi kuru ihe nje a ka ọ na-enute ọrịa ụkwara nta. Ọ kacha eme ma na-egbu kwa ụmụaka mana enwere ọgwụ mgbochi maka ya bụ ọrịa. Njirimara ọrịa ụkwara tịkotịkọ Ndị BBC dere na njirimara ọrịa dị ka nke azụzụ 8 - Covid-19 Ụlọọrụ ahụike mbaụwa bụ World Health Organisation (WHO) nọọrọ n'ụbọchị asatọ nke ọnwa Julaị na-ekwu na ọrịa coronavirus nwereike isite n'ikuku efesa. Nke a bịara dịka ndị Sayensị ruru narị abụọ boro WHO ebubo na ha ejighi nyocha sị na ọrịa coronavirus nwereike isite n'ikuku efesa kpọrọ ihe. Mana WHO mechara kwete na nyocha a ma kwuo na ọrịa covid-19 nwereike isi n'ikuku efesa ọkachasị ebe igwe mmadụ nọ n'ogige ikuku adịghị. Kama ha sị na ha ka na-eme nyocha ha. Njirimara ọrịa Covid-19 Lee njirimara ọrịa dịka ndị BBC siri dee bụ	https://www.bbc.com/igbo/afirika-53335806
sports	Emmanuel Okala: E tu m siri si n'ịgba bọọlụ ogbe gbawara Rangers nakwa mba ụwa bọọlụ	"""Obim ka dịkwa n'otu bọọlụ Rangers nakwa Super Eagles agbanyeghị na anaghị emeta ha ọfụma"" Nke a bụ okwu si n'ọnụ Emmanuel Okala onye bụ ochee bọọlụ ya na ndị otu ya mabutere iko ""Nation's cup"" mbụ Naịjiria ritere n'afọ 1980. O kwuru na agbanyeghị na ndị na-agba bọọlụ ugbua na-efegazi mba ofesi, o chere na gọọmenti Naịjirịa meta ha mma site n'ịkwụ ha ezigbo ụgwọ ma jiri ndị ọgba bọọlụ ugbua kpọrọ ihe, ha ga-alaghachite ma jiri obi ha niile gbaara Naịjirịa bọọlụ. Ndị mere akụkọ a bụ Chukwudi Okereke na Vining Ogu."	https://www.bbc.com/igbo/57577840
politics	Shettima, Lai Mohammed, Okonjo-Iweala na ndị ndọrọndọrọ ọchịchị ekike ha wuru ewu na soshal midia	Kamgbe foto Kashim Shettima pụtachara dịka ọ gara ọgbakọ ndị 'Nigeria Bar Association' n'ụbọchị Mọnde, Ọgọst 22, 2022, ndị mmadụ na soshal midia aṅụbeghị mmiri tọgbọ iko. Ọtụtụ ewepụtela foto ebe ha kere ekike dịka nke Shettima; ụfọdụ mere nke a n'ụdị ihe ịkpa ọchị, ebe ndị ọzọ mere ya dịka nkwado. Nke a abụghị nke mbụ ekike onye ndọrọndọrọ ọchịchị na-akpalite akụkọ wuru ewu na soshal midia. Lee ụfọdụ ndị a ma ama ekike ha wurula ewu: Nke a bụ nke na-ewu ugbua na soshal midia. Kashim Shettima bụ aka chịburu Borno steeti, ma bụrụkwa onye na-azọ ọkwa osote onyeisiala Naịjirịa na party 'All Progressives Congress'. Ndị dịka Festus Keyamo, bụ Mịnịsta nta na-ahụ maka ndị ọrụ na Naịjirịa, nakwa otiegwu Charles Oputa, onye e ji Charly Boy mara, ewepụtela foto ebe ha kere ekike dịka Shettima. Foto ekike Onyeisiala Muhammadu Buhari wukwara ewu na soshal midia oge ọ gara njem nleta n'Imo steeti n'afọ 2021. Na foto ahụ, Buhari yi akwa Isi Agu ma yirikwa traụza nke ọ dịka ọnụ ụkwụ ya anaghị erucha ala. Dịka foto ahụ pụtachara, ọtụtụ mmadụ, ọ kachasị ndị ọkpa ọchị yikwara ụdị uwe ahụ n'ụzọ iji kpaa ọchị. Ngozi Okonjo-iweala bụ onyeisi otu na-ahụ maka ịtụ mgbere ahịa n'ụwa niile nke a kpọrọ 'World Trade Organisation'. Nwa ada a arụbuola ọrụ ugboro abụọ dịka mịnịsa na-ahụ maka akụnaụba Naịjirịa. N'ọnwa Febrụwarị afọ 2021, dịka Okonjo-Iweala merichara ntuliaka dịka onyeisi WTO, ọtụtụ ụmụnwaanyị na Naịjirịa malitere ihe ha kpọrọ #BeLikeNgoziChallenge. Ha bidoro ike ekike dịka Ngozi Okonjo-Iweala iji gosi ịhụnanya ha nwere n'ebe nwaanyị a nọ nakwa iji too ya maka aha ọma ọ na-ewetara Naịjirịa. Nke a mere n'ọnwa Febrụwarị afọ 2018 oge Mịnịsta mgbasaozi bụ Lai Mohammed gara njem nleta na mba Spen. Foto fesara na soshal midịa nke gosiri ebe Mohammed gara leta n'ama egwuregwu ndị otu bọọlụ Real Madrid. Na foto ndị ahụ, Mohammed yi akwa agbada ma yikwasa ya 'coat' n'elu. Ụfọdụ kwuru na ekike ahụ adabaghị adaba, ebe ndị ọzọ kọwara na nke a nwereike ịbụ maka na Febụwarị bụ oge 'Winter' nke bụ oge nnukwu oyi na-atụ na mpaghara Yurop. Patience Jonathan, nwunye aka chịburu Naịjirịa bụ Goodluck Jonathan wuru ewu na soshal midia maka ekike ya n'ụbọchị ekeresimesi afọ 2017. Uwe ahụ dịka o nwere ọtụtụ ugbele nnụnnụ na ya, nke mere ọtụtụ ndị mmadụ ji were ya na-atụnyere ọkụkọ ọcha. N'oge Barack Obama bụ onyeisiala Amerịka, ụfọdụ ndị mmadụ katọrọ foto nwunye ya bụ Michelle dịka ha kwuru na nwunye Onyeisiala ekwesịghị iyi akwa na-egosi aka ya. Mana ọtụtụ ndị ọzọ kwadoro Michelle ma kwuo na nkatọ a na-akatọ ya erijughị afọ.	https://www.bbc.com/igbo/articles/c9x38yprzy7o
health	US Medical: Gịnị mere ụmụnwaanyị Naịjirịa ji agbaga US ịmụ nwa?	"Nwanne ị ma ihe mere ụfọdụ ndị Naịjiria aga ịmụ nwa n'Amerịka? Ị nwereike ịjụ ihe mere anyị ji ajụ ajụjụ a ma ọ bụrụ na ị nụbeghi na Onyeisiala mba Amerịka bụ Donald Trump na-akwado imachi ndị na-esi mba ọzọ abịa amụ nwa na mba ya. O kwuru na tupu i tinye akwụkwọ inweta ikike ịbịa Amerịka mụọ nwa, ị ga-egosiputa na ị nwere ego na mmasị ịkwụ ụgwọ ụlọọgwụ gị nakwa gosi onye na-enye 'visa' na gị na dọkịta ekwekọrịtala maka nlekọta gị. N'ihi atụmatụ a bụ ihe Bekee kpọrọ 'anchor baby', ọtụtụ ndị mba ọzọ amụtala ụmụ ji akwụkwọ ikike na-egosi na ha bụ ndị mba Amerịka n'agbanyeghi na ha bụ ndị mụrụ ụmụ ahụ ji akwụkwọ si mba ọzọ. Ọtụtụ ndị Naịjirịa sokwa na ndị a na-aga amụ nwa na mba Amerịka, mana kedụ ihe mere ha na-eji aga? 1) Nlekọta ahụike ka mma: N'afọ 2017, BBC gosiri etu otu nwaanyị Naịjirịa si mụọ ụmụejima anọ n'ọdọụgbọelu dị na mba Briten ka o si Amerịka na-alaghachi Naịjiria makana a chụghachịrị ya azụ. Ka ọ mụchara nwa, o jide ụgwọ ruru paụnd puku narị atọ na iri atọ. Nwaanyị a kwuru na dọkịta ya gwara ya na ọ ga-akara ya mma ịmụ ụmụ ya ndị a n'ala Bekee; ebe e nwere ụlọọgwụ dị mma ebe a ga-enwe ike ilekọta ya ọfụma. N'ihi ezigbo ụlọọgwụ na nlekọta ahụike ka ọtụtụ ndị na-eji achọ ka ha gbaga Amerịka gaa mụọ nwa. 2) Ịnata akwụkwọ ikike: Ihe ọzọ na-eme ka ndị mmadụ na-agbaga Amerịka ịmụ nwa bụ ka nwa ha nwee ikike ịza onye Amerịka. Onye ọbụla ma na onye ọbụla ji akwụkwọ ikike njem Amerịka bụ passport' na Bekee, abụrụla onye mba ahụ; otu ụzọ na-araghị ahụ iji nweta ya bụ ịbụ onye a mụrụ n'ala ahụ. Uru dị na ya nye gị bụ nne na nna si mba ọzọ mụọ nwa ebe ahụ bụ na nwa gị tozuo afọ iri na asatọ (18), o nwereike itinye akwụkwọ n'aha gị ka gị na onwe gị nweta akwụkwọ ikike ịbụkwa onye mba ahụ. 3) Ọ bụ ihe 'nganga': Ụfọdụ ndị agaghị ekwe akpọ okwu aha, mana ihe mere ha jiri gaa mba Amerịka ịmụ nwa bụ ka ha nwee ihe ha ga-eji tuo ọnụ ma ọ bụ nyaa isi. N'ihi ohere ime ""ị makwa ndị anyị bụ"", ụfọdụ na-ebiri ego ha ga-eji gbaga mba Amerịka mụọ nwa. Ụfọdụ oge, ndị Amerịka na onwe ha agbasaala akụkọ na-egosi na ụfọdụ ndị abịala mụọ nwa ma jide ụlọọgwụ ndị Amerịka ụgwọ. 1) Kenneth Okolie 2) Daniel K Daniel 3) Ruth Kadiri-Ezerika Akụkọ ndị ga-amasị gị: Ihe nkiri a ga-amasị gị:"	https://www.bbc.com/igbo/afirika-51217805
politics	Mohamed Morsi: aka chịbụrụ Egypt anwụọla ka ọ dara n'ụlọikpe	"Akụkọ na-eru anyị ntị ugbua na-ekwu na sị na Mohammed Morsi bụbụ aka na'achị mba Ijipt nara mụọ n'ụlọikpe na Kaịro bụ isi obodo mba ahụ ka ọ gara ụlọikpe dịka ndị ọrụ nchekwa n'ikpe siri kwuo. otu onye na-arụ ọrọ n'ụlọ ikpe sị: ""Ọ na-agwa ọkaikpe okwu tupu ọ daa. E buru ya gawa ụlọ ọgwụ bụ ebe ọ nọ nwụọ,"" Morsi bụ onye mbụ ritere ọchịchị n'ọnọdụ onye kwuo uche ya. Ọ nọrọ otu afọ n'ọkwa tupu ndị agha chutuo ya n'afọ 2013 ka ọgbaghara dara na mba ahụ. Morsi nọ mkpọrọ kemgbe a mara ya ikpe maka ndị nwụrụ n'ọgbaghara eji wepụ ya n'ọkwa. Gọọmentị Ijipt ji aka ike sowe ndị na-akwado Morsi nakwa ndị otu Alakọba akpọrọ ""Muslim Brotherhood"", bụ ndị o si n'okpuru ha nwete ọchịchị. Ikpe a na-ekpe Morsi tupu ọ nwụọ bụ nke metụtara ebubo na aka ya dị n'ime ịgba ama a sị otu Hamas nkle Palestine mere n'Ijipt. A mụrụ Morsi na obodo El-Adwah dị na Mpahra ""Nile Delta"" nke Sharqiya n'afọ 1951. Ọ gụrụ Nka na Mahadụm Kaịro tupu ọ ga mba Amerịka ga gụọ ọkamụta. Otu Muslim Britherhood hopụtara ya ka ọzọ ọchịchi dịka onyeisiala n'afọ 2012 ka a manyere onye ha chọrọ ka ọ pụọ. Ka o meriri, o kwere nkwa na ya ga achị ndi Ijipt niile. Ọtụtụ ndị akwadoghi ya sị na-omezughi nkwa ya n'ime otu afọ a ọ chịrị Ijipt. Ndi mmadu banyere ọzọ ịsị ya rituo n'ụbọchị o mere otu afọ n'ọchịchị n'ụbọchị Juun 30 nke 2013. Na mgbede Julaị 3, ndi agha wezugara iwu ji mba Ijipt ma kwuo na ha enwela gọọmentị ọzọ. Morsi si na ekweghi na nke a. Ndị agha nwụchịrị ya were tuba ya na mkpọrọ."	https://www.bbc.com/igbo/afirika-48665068
entertainment	Patience Ozokwor: Adị m iche n'ihe ị na-ahụ n'ime onyonyo	Patience Ozokwor bụ ome ihe onyonyo ama ama na-akọwa na ọbụghị ihe niile mere n'ime onyonyo bụ nke ezie. Ọ gwara anyị ihe ndị dị icheiche bụbu aka ọrụ ya tupu obido ime ihe onyonyo. Nke a bụ nke mbụ n'ime mkparịtaụka anyị na ya nwere, ndị ọzọ ka naabịa. Dịrị njikere.	https://www.bbc.com/igbo/media-44946245
entertainment	Igbo festivals: Iri ji Mbaise agbajuola dọrọ tata	Mmemme Iri Ji Mbaise na-akpọtụ ugbua n'ụlọakwụkwọ 'Aboh Mbaise Secondary School' ebe obodo 91 mejupụtara Mbaise na-eri ji ọhụrụ taa bụ Tọzde. Iri ji Mbaise bụ nke a na-eme kwa afọ ọbụla ma ọnwa August gbaa iri na ise. Mmadụ puku kwụrụ puku zukọtara kemgbe ụtụtụ ụbọchị Tọzde, ebe ndị mbaise na egosi ejiri mara ha. Ndị Eze-Ji niile bugasi ji gbara agba si na obaji ha bịa gosi ya ka ụwa kirie. Eze-Ji HRH Eze Mike Ndudiri Orji kwuru na obodo Mbaise bụ ndị kasi ibe ha akọpụta ji, nke mere na ha na ebu ụzọ eme mmemme iri ji tupu obodo ndị ọzọ eriwe. Ihe nkiri omenala juputara na iri ji Mbaise nke afọa gụnyere egwu omenala dị iche iche, ịgba mgba, ekike, ịgosi ọba ji nakwa ihe ndị ọzọ. Lee ihe nkiri iri iji nke ndị mba ọzọ: Lee akuko ga-amasị gị	https://www.bbc.com/igbo/institutional-49359795
religion	Nigerian pastors: Ụkọchukwu ndị 'na-eti eti' n'ọwụwa-anyanwụ	"Ụfọdụ ndị ụkọchukwu na Naịjirịa bụ ndị a na-ahụta dịka ndị ""ma nke ha riri"" ma a bịa n'ịta akụnaụba. Ndị ụkọchukwu a, ganye ndị nke ụlọụka ha dị na mpaghara ọwụwa-anyanwụ, bụ ndị hibere ụlọụka nke ha, ma nwee ọtụtụ ndị na-abịa efe ofufe ebe ahụ. Ọtụtụ ndị na-aga n'ụlọụka ha bụ ndị ọ ga-abụ a sị ha ""wụlie elu"" ha asị ""kedụ ogo ị chọrọ ka anyị wụruo?"" Nke a kpatara ọtụtụ ndị mmadụ si eche na ndị a na-aga ụka ha anaghị ahụ ihe ọjọọ ọbụla n'ime ibunye ndị ụkọchukwu a ego ọbụla ha nwere ka ha na-ebi ndị ọma, ebe ha na-ata ahụhụ. Lee ụfọdụ n'ime ndị ụkọchukwu ahụ na etu ha si wuo maka ịta akụ. 1) Intercessor Jehovah: Onye a bụ onye amụma na-ewu ewu n'Aba, Abịa steeti maka ihe ọ na-eme n'ụlọụka ya bụ ""Holy Ghost searchlight and deliverance ministry"". E ji onye na-ebibi mmụọ ọjọọ a kpọrọ ""demon destroyer"" mara ya. Ọ bụ otu nwoke ma ka e si ata akụ n'ụzọ gụnyere ịzụ ụgbọala bụ ""elelebe ejeghi ọrụ"", dịka ndị ụlọụka ya tinyere na soshal midia, nke ọ zụrụ ọhụrụ n'ọnwa Maachị a mere ya Hummer Limousine stretch nke atọ ọ na-azụta. 2) Onye amụma Chukwuemeka Ohanaemere: Onye amụma a ama dịka Odumejeje, bụ onye hibere ụlọụka ọ kpọrọ ""Mountain Of Holy Ghost Intervention And Deliverance Ministry"", dị n'Ọnicha, Anambara steeti. Ọ bụ otu onye ndị mmadụ na-akpụkarị n'ọnụ na mpaghara ọwụwa-anyanwụ maka etu o si agbasa aka n'ihe banyere akụnaụba. Ụfọdụ oge ka a hụrụ ya ebe ọ na-abọnye ego n'elu ọdọmmiri, oge ọzọ ka a hụrụ ya ebe ọ na-abọ otu onye Nollywood ego. 3) Onye amụma Ebelenna Chukwu Ebelenna bụ onye ọzọ na-ewu ewu n'ala Ọnịcha, Anambara steeti. Ọ bụ onye hibere ụlọụka a ma dịka ""Jehovah The Mightier Than All Prophetic Church"". A hụla ya n'ihe nkiri ebe ọ nọ na-efe nnukwu ego ka otu onye ụlọụka ya na-agba nkwụ. N'ihe onyonyo ahụ, otu onye bu akpati ego na-esogharị ya ka ọ na-abọ ya bụ ego."	https://www.bbc.com/igbo/afirika-47616017
business	Ọgba mbọ: Ide mmiri nakọrọ m nde kwuru nde ego ma lee etu m si kulie ọzọ - Cassandara Ndulue	Ọtụtụ mmadụ na-eji ego achụ ego na-ekwu maka ọdachị ha na-ezute n'ụzọ mana nke Cassandra Ndulue metụtara n'ebe ọjọọ dịka udiri mberede o jir bịa. Ọdoziakụ Ndule si na ya lapuru ụla were tete chọpụta na azụ niile ọ na-azụ a bụrụla ihe ide mmiri buru jewa. Ọ sị na ihe gafere nde naira iri atọ na isii funarịrị ya n'otu ntabi anya. N'akụkọ a, ọ kọrọ anyị njem ya nakwa etu ya Jiri na edi ihe mere nakwa njem o jere iji chọọ enyemaka iji malitekwe ọzọ. Akụkọ ya na-agba anya mmiri mana ọ na-akwalitekwa mmụo ọfụma. Kirie ya n'uju. Ndị mere akụko a bụ Chiagozie Nwonwu na Nnamdi Agbanelo.	https://www.bbc.com/igbo/afirika-55522250
health	Coronavirus in 60 seconds: A na-agwọta coronavirus agwọta?	Ọtụtụ ndị mmadụ n'akụkụ ụwa niile agbakeela nke ọma n'ọrịa coronavirus. Mana ụfọdụ ndị mmadụ ka na-akpaso ndị dị otu a agwa ọjọọ. Ha na-eche na anaghị agwọta coronavirus agwota, nke na onye gbakerela n'ọrịa a ka nwekwara ike ibufe ya ndị mmadụ. Nke a abụghị eziokwu. Ndị mere akụkọ a bụ Vining Ogu, Adline Okere, Nnamdi Agbanelo na Chukwunaeme Obiejesi	https://www.bbc.com/igbo/afirika-52302784
religion	Fire Outbreak: Ọkụ agbagbuola Fada n'ụlọụka Katọlik	Ndị uweojii Anambra steeti ekwuola na ha na-enyocha ihe mere otu ụkọchukwu ọkụ gbagburu n'Nnewi, Anambra steeti. Ọkụ agbagbuola otụ ụkọchụkwụ Katọlịk a kpọrọ Fada Edmond Nwagbala n'ụlọụka St. Peters Claver Katọlik dị na Nnewi Ichi Uruagu dị n'Anambra Steeti. Ndị bi nso ebe ihe mere kwuru na ha n'ụlọ ha nụ ka ihe gbara ha gbapụta ị mara ihe dara ụdọ ahụ were hụ ọkụ na-agba n'ụlọ Fadaa ahụ 'ebe elekere mbụ nke isi ụtụtụ Satọdee. Ọnụ na-ekwuru ndị uweojii bụ Haruna Muhammed sị na ọkụ a malitere ịgba n'elekere anọ nke isi ụtụtụ 16 Nọvemba, 2019. Ọkụ a na-amabeghi ihe kpatara ya gbara ebe obibi ụlọụka ahụ bụ ebe Fada Edmund Nwagbala dị afọ iri isii bi ma gbaa ya nke a na-amaghị onye ọ bụ. Haruna sị na ndị ọrụ nchekwa uweojii ngalaba Otolo nakwa ndị na-agbanyụ ọkụ wụchiri ebe ahụ bịa gbayụọ ọkụ a. Ngwa ngwa ebu Fada Edmund gawa ụlọọgwụ mana e kwupụtara ọnwụ ya, e tinye zie ya n'ụlọozu maka nyocha. Ọ sị na kọmishona ndị uwojii n'Anambra bụ John B. Abang enyela iwu ka a malite nyocha tara ọchịchị banyere nke a. Ndị ntọrị tọrọ Fada Theophilus Ndulue, nke ụlọụka St. Patrick Katọlik Ihuonyia, Amansi-Odo, dị n'okpuruọchịchị Ezeagu n'Enugwu Steeti. Nke a mere na mgbede ụbọchị Fraịde 15 Nọvemba, 2019, Mgbe o si nzukọ ndị ụkọchukwu na-alọta. Ọ bụ ọnụ na-ekwuru ụlọụka a bụ Fada Benjamin Achi mere ka a mata nke a. Ọ sị na a tọrọ Fada Theophilus na onyeisi ndị ụmụnwaanyị bụ ha mechara tọhapụ dịka otu awa gachara mana Fada a ka nọ n'aka ndị a. Ndị ntọrị a akpọbeghi ezinaụlọ Fada Theophilus maọbụ ndị isi ụlọụka maka ịjụ ajụjụ n'isi ya. Nke a ga-abụ ugboro ise ndị ntọrị na-atọrọ ndị ụkọchukwu Katọlik n'Enugwu Steeti.	https://www.bbc.com/igbo/afirika-50446451
sports	Under-23 Nations Cup: Ụmụ Naịjirịa ji ọnyụpa malite iko mba Afrịka	"Aka wụrụ ụmụ Naịjirịa ndị 'under 23' n'isi taa. Ọnyụpa ka ha ji malite asọmpi iko mba Afrịka maka ndị na-akarịghị afọ iri abụọ na atọ. Ọbụkwa asọmpi a ka a ga-eji họta ndị ga-aga egwuregwu 'Olympics' nke afọ 2020. Ha na ndị Ivory Coast zutere onwe ha taa n'egwuregwu mbụ ha na ya bụ asọmpi. Mana ha agbataghị ọnụ ha n'ihi na Ivory Coast ji otu ọkpụ goolu kọwaara ha ihe ọkụ ji ntị oke eme. Penariti ka Silas Gnaka ji gbakaa neetị na nkeji 71 n'egwuregwu ahụ. Ọbụ Olisa Ndah gbaturu mmadụ n'ihu goolu nke mere e ji nye ya akwụkwọ ọbara ọbara ma gbaara ya ụgbọnwamkpi. Naịjirịa nọ n'otu 'B' n'asompi ahụ. Ndị ọzọ nọ'notu ahụ gụnyere Ivory Coast, Saut Afrịka, na Zambịa. Okaiwu e ji nkwalite ikike dịịrị onye mara bụ Femi Falana ekwuola na ọ na-adị ya ka onyeisiala Buharị ọ na-akpa nkata ịchị Naịjirịa nke ugboro atọ. Falana gwara BBC na mmekpa ahụ niile a gọọmentị etiti na-emekpa ndị ntaakụkọ bụ iji mee ka ụjọ ghara ikwe ha kwuo ihe ọbụla mgbe ha ga-amalite atụmatụ 'third term' ha bu n'obi. Mba Zimbabwe achụọla ndị dibia bekee ruru narị abụọ n'ọrụ n'ihi ngagharịiwe ha na-eme iji kwuo ka e bulie ụgwọọnwa ha. Gọọmentị Zimbabwe kwuru na ha enweghị ego ọbụla iji buliere ndị dọkịta ụgwọọnwa. Ndị dọkịta na-ewe iwe na ego a na-akwụ ha enweghị ihe ọbụla ọ na-ezuru ha. Nke a bụ maka oke ihe isi ike dị na Zimbabwe ugbua. Ihe a na-akwụ ndị dọkịta zimbabwe ugbua erughi otu narị dọla. Ọnụ na-ekwuru ndị uweojii n'Anambara bụ Haruna Mohammed sị na gwomgworo bu mmanụ ụgbọala dara n'ụzọ Zik dị n'Ọka bụ isi obodo Anambara steeti n'elekere asaa nke ụtụtụ taa. Maazi Mohammed sị na ndị ọrụ ha nakwa ndị ọrụ gbata gnata ntịnyụ ọkụ nọ n'ogige ihe a mere. ""Anyị na-agba mbọ ịhụ na ndị mmadụ abanyeghi iku mmanụ a, ma hụ kwa na onweghị ihe mberede ọbụla si n'ihe mere pụta. Nke a na-eme ihe ruru gwomgworo anọ dara n'Anambara n'ime izuụka anọ. Nke mbọ batara n'akụkọ BBC Igbo bụ nke butere ọkụ ọgbụgba ahaịa Ọchanja. Gọọmentị Anambara ji maka oke ọdụda gwomgworo a manye iwu ka ha gharị ịgba n'ehihe. Ọchịchịrị gbara n'ọtụtụ ebe na Naịjirịa Nwanne i nwere ọkụ latrik n'ogbe gị? Ọ bụrụ na i nweghi ọkụ mara na ọ bụ n'ihi nsogbu igwe ọkụ nwere na mpaghara dị iche iche na Naịjirịa. Akụkọ na-ekwu na steetị ndị nke a metụtara gụnyere Legọs, Abuja, Kano nakwa ọtụtụ ebe ndị ọzọ. N'ofesi Ụlọikpe kachasị na mba India a chabiela ikpe sị ka e were ala nsọ a kpọrọ Ayodhya dị na mpaghara ugwu India nye ndị okpukperechi Hindu. Ndị okpukperechi Hindu na ndị Alakụba na-azọ oke ala nsọ kamgbe ọtụtụ iri afọ gara aga. Ụlọọrụ nchekwa DSS sị n'ezie na ha anatala iwu sị ka ha tọhapụ Omoyele Sowore kama na o nwebeghi onye bịara ịkpọrọ ya. Nke a dị n'ime akwụkwọ ozi ọnụ na-ekwuru ha bụ Peter Afunanya wepụtara n'ụbọchị bụ abalị asatọ nke ọnwa Nọvemba, 2019. Ọ sị na ha agwala ụlọikpe nyere iwu a na-onwebeghi onye bịara sị na ọ chọrọ ịkpapụta Sowore. Afunanya gara n'ihu kwuo na ụlọọrụ ha abụghị nke na-enupuisi n'iwu ụlọikpe nyere. Mana ọkaiwu Sowore bụ Femi Falana gwara BBC nwanne ụnyaahụ na o zipụla ndị ọrụ njem ịkpọlata nwa amadị ahụ. Falana kwukwara na ya ga-agba DSS akwụkwọ maka ha emeghị ihe ụlọikpe sị ha mee. Ego e ji arụ ụzọ dị obere - Ụlọomeiwu nta Kọmiti ụlọomeiwu nta na-ahụ maka okporoụzọ sị na ijeri naịra iri abụọ na itoolu amawapụtara maka ịrụzi ụzọ agaghị ezu n'ihi ọnọdụ ọjọọ okporoụzọ Naịjirịa dị. N'otu aka ahụ, pati anọghị n'ọchịchị bụ PDP sị ka mịnịsta na-ahụ maka ọrụụzọ bụ Babatunde Fashola rịtuo n'ọkwa n'ihi okwu ha si na o kwuru maka ọnọdị  okporoụzọ. A tọhapụla onye bụbu onyeisiala mba Brazil bụ Luiz Inacio Lula da Silva dịka ọ nọchara ihe karịrị ọnwa iri na asatọ n'ụlọ mkpọrọ. A tụrụ Lula mkpọrọ n'obodo Curitiba n'ihi ebubo nrụrụaka. Ọkaikpe sị ka a tọhapụ ya ma nye ya ohere ị gaa n'ụlọikpe mkpegharị ga zara ọnụ ya. Ndị otu egwu bọọlụ Chelsea na-achakezi ka kpakpando ugbua. Goolu abụọ asataghị asata ka ha ji pịawaa ndị Crystal Palace azụ na mgbede Satọdee. Tammy Abraham na Christian Pulisic bụ ndị nyere Chelsea mmeri. Chelsea emeriela asọmpi isii ikpeazụ ha gbarala. Nke a mere ka e tunye onye nkuzi ha bụ Frank Lampard ugo dịka ọkaibe n'ọnwa October. Onye nchịkọta Arsenal n'oge mbụ bụ Arsene Wenger na otu egwuregwu Bayern Munich ga-enwe mkparịta ụka n'izuụka ọzọ maka iwere ọnọdụ dịka onye nchịkọta ha. Cheta na Bayern Munich chụpụrụ Niko Kovac onye jibu ọkwa onye nchịkọta ha n'izu a. Nkeji Ihe nkiri"	https://www.bbc.com/igbo/afirika-50358134
politics	Rochas enyeela ndị Imo ezumike ọrụ maka PVC	Imo steetị enweela ụbọchị ezumike abụọ! Gọvọnọ Imo steeti bụ Rochas Okorcha kwuru na ụbọchị Wesdee bụ Ọgọóst 15 na Tọọsde bụ Ọgọọst 16 ga-abụ ụbochị ezumike na steeti ha. Nke a bụ maka ị nye onye ọbụla ohere i jee nata akwụkwọ ntulaka ha nke Bekee kpọrọ PVC. Ha mere nghagharị iwe makana ha nụrụ puke puke na ndị na-achị ha chọrọ izipu ha gawa ebe ọ na-ekpo ọkụ n'agha Naịjirịa na Boko Haram. Ndị agha a jiri iwe na-agba egbe na odo ugboelu ma jụọ cha cha na a ghaghị aba ụgbọ elu ha. Mmadụ 39 anwụọla na Idlib n'ime mba Syria Na mba ofesi, akwa ohụrụ na-ebe n'obodo Idlib n'ime Syria dịka ogbunigwe si gbariri otu ụlọ nakwa gbuo mmadụ iri atọ na itoolu. Mmadụ iri na abụọ n'ime ha bụ ụmụaka. Amabeghí ihe kpatara ogbunigwe jiri gba, mana agha ka na-ada na Syria. Ihe niile mere na Premier League N'egwuregwu, Manchester City emeriela Arsenal ọkpụ abụọ na-asaghi ihe n'asọmpị Premeir League ha gbara unyahụ. Liverpool meri kwa West Ham ọkpụ anọ asatara ihe. Gee nkeji anyị n'ụtụtụ a Ihe nkiri nke taa:	https://www.bbc.com/igbo/afirika-45167341
sports	Man United vs Crystal Palace: A nyakasịala Man Utd ka gwongworo ike ụwa gwụrụ	Ndị Manchester United etiela 'ebe ooo' dịka Crystal Palace tiri ha ịkpa n'isi n'asọmpi Premier League. Nke a malitere na nkeji 32 mgbe Jordan Ayew nwa Ghana nyeere ndị Crystal Palace goolu mbụ ha. Man. United shiri ajọọ ọnwụ inyete goolu mana Crystal Palace kpọrọ ekwe nkụ rue n'ebe ngwụcha asọmpia ahụ. N'ihi dịka nkeji 89 ka Man United nwetere goolu site n'aka Daniel James. E cherekwara na egwu agwụla mana Crystal Palace tiri wụrụ Man United n'ala site n'inye goolu ọzọ si n'aka Patrick Van Aanholt na nkeji 90. N'ikpeazụ Crystal Palace ji ọkpụ goolu abụọ asatara otu merie Manchester United n'ụlọ ha. Chelsea na Norwich City: Otu egwuregwu Chelsea na ndị nkwado ha ga e buru ọkpa ekele nye Chineke maka ime ka ha nwete mmeri mbụ n'asọmpi Premier League nke afọ 2019/2020. Chelsea nwetere mmeri a site n'iji ọkpụ goolu atọ asatara abụọ merie ndị Norwich. Goolu malitere izo ka mmiri na nkeji 3, mgbe Tammy Abraham nyeere ndị Chelsea goolu ha. N'egbughi oge Norwich cheere Chelsea aka mgba site na goolu Todd Cantwell nyere na nkeji 6. Mason Mount nke Chelsea gwara Norwich na mmadụ na-akarị ibe ya mgbe o nyere goolu na nkeji 17. Norwich gwakwara Chelsea na ha adịghị achị site n'imezu goolu ha abụọ abụọ na nkeji 31 tupu e gbuchie opi n'ọkara nke mbụ. Dịka ọkara nke abụọ malitere, n'ime nkeji 68, Chelsea gosiri na ha nwere Abraham dịka nna mgbe Tammy Abraham nyere goolu nke abụọ ya n'asompi ahụ. Nke a mere Chelsea ji were ọkpụ goolu atọ Norwich satara abụọ gbapee igodo ji ọnụ ụzọ mmeri ha n'asọmpi Premier League.	https://www.bbc.com/igbo/afirika-49460152
sports	Iker Casillas bụbụ oche goolu Real madrid awụsala ọwa n'afọ 39	"Iker Casilas awụsala ọwa n'egwu bọọlụ n'afọ iri atọ na itoolu. O cherela Real Madrid goolu ugboro narị asaa na iri abụọ na ise (725) n'ime afọ iri na isii (16) ya na ha nọ na Santiago Bernabeu. O ritere iko Champions League ruru atọ na nke La Liga ruru ise. O nyere mba Spain aka rite iko mba ụwa nke 2010 nakwa ""European Championships"" ugboro abụọ n'afọ 2008 nakwa 2012. Casillas sonyere egwu bọọlụ Porto n'afọ 2015 mana ọ gbabeghị bọọlụ kamgbe April nke afọ 2019 maka nkoropu obi mere ya mgbe ọ na-eme ọzụzụ. Mgbe ọ na-agbake, e nyere ya ọkwa n'ogo ndị nchịkọta otu bọọlụ ahụ na Julai nke afọ 2019. Casillas agbarala ndị Porto bọọlụ ugboro 156 , merie ọkwa Primeira Liga  ugboro abụọ nakwa iko Portuguese. O gbara ndị mba Spain bọọlụ ugboro 167 site na 2000 ruo afọ 2016.  Sergio Ramos bu onye ọgba bọọlụ ibe ya na Spain ka ya gbara mba ahụ bọọlụ ugboro ugboro. O depụtara nwụsa ọwa ya na twitter ma si ihe kacha mkpa n'ụwa bụ njem ị gara na ndị so gị wee mee ya na abụghị ebe njem ahụ dụgara gị. Real Madrid bụ otu egwuregwu e ji mara Casillas kwuru na o sonyere ha mgbe ọ dị afọ itoolu ma bụrụkwa ọkaibe na oche goolu ha kamgbe afọ 118 otu egwuregwu ahụ malitere. Onye otu ya na Real Madrid bụ Sergio Ramos wepụtara ya na Casillas sere n'elu twitter iji we kele ọyị ya. N'ọnwa February, ka o gosiri mmasị ya ịzọ ọkwa onyeisioche Spanish Football Federation (RFEF) mana o mechara sere isi ya maka nsogbu Covid-19 butere na mba ahụ."	https://www.bbc.com/igbo/afirika-53653780
sports	John Obi Mikel esuola ya kpọm! 'A laala m o'	"Ọgbabọọlụ a ma ama bụ John Mikel Nchekwube Obi edepụtala hooha na ya achịsala ọwa n'egwu bọọlụ Naijiria. O buru ụzọ kwupụtara nke a na Tọọzde (18/7/2019) n'igwe okwu Instagram ya kerele otu egwu bọọlụ Naijiria maka inye ya ohere  igosi nka ya na mba ụwa. ""Dịka  m gbarala afọ iri atọ na-abụọ, oge eruola ila ezumike ịgbara otu egwu bọọlụ ala anyị ma nye ndị na-eto eto ndị kpara ike were nwetara ọla nchara n'asompi Afcon 2019 ohere iwere oche."" O kelekwara ụmụ Naijiria maka nkwado ha nyere ya. John Mikel Obi, onye ndu otu Super Eagles nke Naịjirịa gwaburu BBC na Africa Cup Of Nations (AFCON) a bụ nke ikpeazụ ya. O kwukwara na o nwereike ịbụ oge ikpeazụ ọ ga-agbara Naịjirịa bọọlụ. ""Afọ iri na atọ ezuola m, enwetela m nturuugo dị iche iche, oge eruola mgbe ndị ọzọ ga-eji gaa n'ihu"" ka o kwuru. Dịka ọ na-awụsa ọwa na Naịjiria, lee ihe ndị ị kwesịrị ịma maka ya. Mikel Obi na ọrụ ya dịka ọgbaa bọọlụ Mikel Obi bụ onye Anambara steeti a mụrụ na Jọs malitere ịgba bọọlụ mgbe ọ dị afọ 12 na Pepsi Academy. E mechara họrọ ya na Plateau United tupu o bido ịgbara Naịjirịa bọọlụ, site n'ịga asọmpi Fédération Internationale de Football Association (FIFA) nke U-17 na Fịnland. Klọb mbụ ọ gbaara bọọlụ bụ Lyn Oslo dị na mba Norway; Manchester United na Chelsea mechara zọọ ya ụzọ oge ha chọrọ igo ya, nke gburu oge site na 2005 ruo 2006, mgbe Chelsea mezuru iwu ma zụrụ ya. Ebe ndị ọzọ ọ gbara gụnyere Tianjin TEDA, Middlesborough na Trabzonspor (bụ ebe ọ nọ ugbua). Obi bidoro ịgbara Super Eagles bọọlụ kemgbe afọ 2006. Nturugo ndị oritere Ka ọ na-agbara Chelsea bọolụ, Obi ritere ọtụtụ nturuugo ma bulie ọtụtụ iko. Olga Diyachenko bụ aha enyi nwaanyị Mikel, mụrụ ụmụejima nwaanyị n'afọ 2015. Dịka ọ dị ugbua a na-anụ kepu kepu na ha na-akwado ịlụ onwe ha. Nwaada Diyachenko bụ onye mba Rọshịa. Ihe ọzọ mere Mikel Obi N'afọ 2018, mgbe otu Super Eagles nọ na Rọshịa, akụkọ pụtara na a tọghapụla nna Mikel. Mikel wee zite ozi na ha atọhapụla ya: Ndị ntọ tọrọburu ya n'ụlọ ya na Jos ebe ọ na-elekọta ụlọọrụ ụgbọ njem ya. Ndị ntọ ahụ nara ihe ruru nde dọla iri abụọ na anọ mana ndị uweojii gbapụtara ya. Nna ya bụ Michael Obi ebe aha nne ya bụ Irosu Obi. Cheta na a tọrọla Nna Mikel mbụ n'afọ 2011 mgbe ọ na-agbara Chelsea bọọlụ."	https://www.bbc.com/igbo/egwuregwu-48906232
health	Akụkọ ndị dị mkpa n'ụtụtụ a: Ihe ọgwụ ike codeine na-eme ndị ntoroọbịa	Akụkọ kachasị n'ụtụtụ a Ụlọọrụ na-emepụta ọgwụ na Nigeria bụ Emzor achụọla otu onye oreeahịa ha ma kwụsị mmadụ abụọ ọrụ n'ike n'ihi aka ha tinyere n'ire ọkwụ ụkwara,codeine, n'ụzọ megidere iwu. BBC malitela ụbọchị Tuusde ngosi ihe onyonyo ha mepụtara nke na-egosi mkpamkpa iṅụbiga ọgwụ ụkwara codeine oke na-eme na ndụ ndị ntoroọbịa. A malitere ihe ngosi a na Sheraton Hotel Ikeja, Legos, ụnyaahụ dịka ozi na-ekwu na achụọla onyeisi azụmahịa ụlọọrụ Emzor Pharmaceutical ndị aka na-arụ n'akụkọ ahụ. N'akụkọ ọzọ... Dika taa bụ ụbọchị ncheta ndịọrụ bekee n'ala Naịjiria, onyeisi ndị Nigeria Labour Congress NLC bụ Ayuba Wabba, ekwuola na ha agaghị ekwe ka kọmitii ahụ ehibere maka ileba anya n'ụgwọọrụ opekatampe ndị ọrụ bekee dọghachị aka elekere azụ n'imejupụta nkwa ahụ. Wabba kwuru nke a n'emume ha kpokobara ndị ọrụ na Abuja ụnyaahụ. Na mba ndị ọzọ: Ndị United Kingdom akwadola amụma nke ndị Iran n'agbanyeghị na US na Isreal hụrụ aka enwe na ya bụ ofe. Israel mere ihe ngosi iji kwuo na Iran ji ụzọ aghụghọ etinye aka n'ịrụputa ogbunigwe nuklea nke ndị Iran na-agọ. Gee nkeji nke mgbede a ebe a: Ihe onyonyo nke taa:	https://www.bbc.com/igbo/afirika-43959663
politics	Gọọmentị Naijịrịa agwala onye nnọchite anya ya na mba Indonesia ya lọghachị mba Naijịrịa	"Naịjirịa akpọghachitala onye nnọchite anya ha na Indonesia bụ onye ndị ọrụ nchekwa na ahụ maka ndị njem nyụrụ ịkpakwụ ụnyaahụ. Nke a na-abịa dịka ndị ọrụ nchekwa mba Indonesia mekpara ya bụ nwoke nnọchịte anya ahụ na mba ha. N'ime ihe onyonyo na-efeghari na soshal midia e gorosiri ka ndị ọrụ nchekwa na ahụ maka ndị na-eme njem (Immigration services) biri ya bụ nwoke aka ọjọọ aka ozuru ohi. Gọọmentị etiti akatọọla ihe a mere, ma kwuo ka ndị ọrụ na ahụ maka mmekọrịta mba na mba tinye anya na ya bụ okwu ma hụ na a tara mba Indonesia ahụhụ maka agwa a. Akụkọ na-ekwu ugbua na ya bụ nwoke emeruru ahụ  na-arụ n'ụlọọrụ Nigerian High Commission. E kwuru na ka ihe si mee bụ na ndị ọrụ nchekwa bịagịdere nwoke a n'ike, ebe ọ gara ịzụ ihe n'ahia nke dị na isi obodo mba ahụ bụ Jakarta. Mịnịsta na-ahụ maka mmekọrịta ala Naijịrịa na mba ndị ọzọ bụ Geoffery Onyeama kwuru n'ozi ya na agwa a megidere iwu nwekọrịta mba ahụ na mba ndị ọzọ. N'ụbọchị Mọnde ka a gwara ya bụ nwoke kwara ngwo ngwo ya lọghachịte Naijịria. Gọọmentị mba ahụ ezipụtala ozi arịrịọ maka ihe a mere. Onyeama kwuru na ozi ya taa bụ Tuzde sị, ""anyị amalitela ọrụ nyocha pụrụiche n'akụkọ ihe a mere, anyị ga-ekwupụta mkpebi anyị n'okwu na nso nso a"". O kwuru si, ""mkpesa anyị bụ ka  gọọmentị mba Indonesia taa ndị mere ihe ọjọọ a ezigbo ahụhụ diri ha, maka agwa a ha kpara ezighi ezi"" ""O nweghi ihe kwesiri ikpalite ime onye obia etu a ndị a si mee, ọkachasi onye nnọchite Naijịrịa."" O kwuru na ihe bụ agwa ọjọọ a na-ekwesighi inabata cha cha."	https://www.bbc.com/igbo/afirika-58166929
entertainment	Daddy Showkey: Akụkọ ndụ m si wee bido n'okoro ụzọ	Onye oti egwu a ma ama bụ John Odafe Asiemo a na-akpọkwa ‘Daddy Showkey’ akọwaala etu o siri too ma malite iti egwu bụ nke e ji mara. Na mkparịụka ya na BBC Igbo nwere, Showkey sị na ndụ ya gbanwere oge nna ya nwụrụ maka ya na nna ya dị na mma nke ukwuu. Ọ sị mgbe ọbụla nna ya bịara Legọs kwa ụbọchị ụka ọbụla, na ha abụọ ga-eyi uwe ọhụrụ yiri ibe ha ma soro gaa n’ụlọụka. Ọ sị na oge aṅụrị ahụ anọteghi aka wee bịa na njedebe n’ihi ọnwụ nna ya. “Nne m agwaghị m na nna m anwụọla, abịara m hụ na ọ kwụsịrị ị na-abịa dịka o si eme na mbụ. “Iji mee ka m ghara ịmata, nne m gara n’ihu na-akwara m uwe ọhụrụ kwa ụbọchị ụka ọbụla. “Otu ụbọchị a nụrụ ka nne m na-ebe akwa na-akpọ aha nna m, ozugbo ahụ a chọpụtara na ọ nwụọla. Nne m amaghị na ihe ahụ mere m jiri hapụ ụlọ gbaa ọsọ gbaga n’okporo ụgbọoloko dị n’Ijora Legọs.” Showkey sị na ọ bụ nnenne ya chọtara ya ma kpọlata ya n’ụlọ, mana ndị enyi ya sokwa ya lọta. Ọ sị na o bidoro mụtawa ke e si akụ ọkpọ (boxing) mana o nweghi onye enyemaka ga-ebinye aka n’akwụkwọ ka ọ gaa n’ihu. Ọ sị na o mechara soro ndị nka na egwu, wee na-eme ndị mmadụ obi aṅụrị dịka ha na-ekiri ya. Daddy Showkey kọwara ka o si bipụta egwu ya nke mbụ nakwa etu ezinaụlọ ya si kpeere ya ekpere ọganihu ma kwado ya. Site na mgbe o bipụtara ọpụrụiche egwu ya, ma nke a na-agba agba bụ galala, ọtụtụ ndị ọgụụ egwu ọzọ helitere isi ma bido iṅomi ya n'egwu nke ya. Na mkparịụtaụka a, Showkey tinyekwara ọnụ na ndọrọ ndọrọ ọchịchị, ndị ntoroọbịa, Ipob na ihe ndị ọzọ. Kirie ihe onyoonyo a n'uju. Ndị mere akụkọ a: Olufemi Gabriel, Adline Okere na Vining Ogu	https://www.bbc.com/igbo/afirika-60309982
politics	Imo state: Gọọmentị Ihedioha achọghị eziokwu, ihe ha chọrọ bụ imebo Okorocha	Dịka ndị mmadụ na-ajụ nke bụ isiokwu n'etiti Rochas Okorocha na onye nọchịrị anya ya n'ọchịchị Imo steeti, BBC Igbo emeela njem nchọpụta. Jasper Ndubuaku, bụ onye ọtụtụ okwu na-erughari n'etiti ọrụ ya dịka onyeisi ngalaba na-achọta akụnaụba gọọmentị a na-eche na e zuru, gwara BBC Igbo etu okwu siri kwụrụ n'akụkụ ya. Steve Osuji bụ onye ndụmọdụ pụrụiche nye Ihedioha n'ihe banyere mgbasa ozi, kwukwara etu o si metụta ha. Sam Onwuemodo bụ ọnụ na-ekwuru Sinetọ Okorocha zarakwara ọnụ ha. Ebe ndị nke Ihedioha na-ebo ebubo, ndị nke Okorocha na-agọ agọ, na-asị ha wete ihe mgbaama. Ihe nkiri a ga-akọwa ihe a niile site n'ọnụ ha.	https://www.bbc.com/igbo/afirika-49511087
politics	"Nnewi South LGA Attack: ""Anyị agaghị ekwe ka ndị ekperima na-adọghachiri anyị aka elekere azụ"" - Soludo"	"Aka na-achị Anambra steeti bụ Chukwuma Soludo agaala njem nleta n'isi ụlọọrụ Nnewi South ebe ahụ ndị ekperima wakporo n'abalị Wenezde, Maachị 30, ma gbaa ya ọkụ. Soludo kwuru na ihe dị otu a bụ arụ kwọ nwa n'azụ, ""ọ bụghịkwanụ ihe e ji mara anyị."" ""Ndị Anambra agaghị ekwe ka ndị ekperima olemole na-adọghachiri anyị aka elekere azụ,"" Soludo kwuru. ""Anyị ejiri otu obi kwekọrịta na anyị ga-eme ka udo na ndokwa chịa n'ala anyị, onweghị ụdị mbibi ọbụla nwere ike ịkwụsị anyị."" Soludo gara n'ihu kwuo sị: ""Oge m na-ele anya n'ụlọ na ihe ndị ọzọ lara n'iyi na mbibi a, ajụjụ m jụrụ onwe m bụ,""onye ka ọghọm dịịrị?"" ""Ego a gaara iji rụọ ọrụ ma wulite ndụ ndị nkịtị na-akwụ ụtụ isi ha n'obodo, ya ka a ga-eji ugbua doziwe ụlọ na ihe niile ndị a e mebiri."" ""Enweghị ka anyị ga-esi gaa n'ihu n'ụzọ dị otu a."" Ndị omekome bu egbe agbalal isiụlọrụ Okpuruọchịchị Nnewi-South  dị n'Ụkpọ, Anambara steeti ọkụ ma gbuo onye nche nọ ọrụ n'ogige ụlọọrụ ahụ n'ụzọ ụtụtụ Tọzde. Ụkpọ bụ obodo Mbazulikie Amaechi, okenye Igbo nwere agba bụbụ Minista njem ụgbọelu n'oge ọchịchị Shehu Shagari ma bụrụkwa onye du ndị Igbo ndị ọzọ wee agba gaa Abuja ịrịọ onyeisisala Muhammadu Buhari arịrịọ ka a tọhapụ onye ndu otu Ipob bụ Nnamdi Kanu na mkpọrọ DSS e tinyere ya kemgbe ọnwa Juun afọ 2021 a nwuchiri ya na mba Kenya. Onye nọ nso ebe ihe mere kwuru na ndị bu egbe a maghị ndị ha bụ wakporo ogige ụlọọrụ ahụ n'ụzọ ụtụtụ Tọzde, Onyeisioche Okpuru Ọchịchị Nnewi-South bụ Hon. Chieloka Okoye gwara BBC Igbo na ya bụ ihe mere n'ebe Elekere 12.30 nke isi ụtụtụ Tozde. Okoye kwuru n'ezie na ""ọ bụ ndị bu egbe a maghị ndị ha bụ"" (unknown gunmen). O kwuru na ndị nọ nso gara ịgbanyụ oku chee na ọ bụ ọkụ nkịtị mana  ka ha rutere, ha hụrụ ọgbatumtum e dọtachara, dịka ha na-echezi etu ndị dọsara na gburugburu ebe ahụ. Ndị ahụ malitere gbawa ha egbe ha were mata na ọ bụ ha sunyere ọkụ ahụ. O kwuru na ndị omekome ahụ gbagburu otu onye nche nọ ọrụ n'ụlọọrụ ahụ. Mbọ BBC Igbo gbara ịnata ozi ndị uweojii Anambara steeti amịtaghị mkpụrụ. Ọnụ na-ekwuru ndị uweojii Anambara steeti bụ Tochulwu Ikenga asaghị okwu ka a kpọrọ ya n'ekwentị, nke ọ na-asa ozi e zigara ya n'igwe okwu 'Whatsapp' dịka  a na-ewepụta akụkọ a. yo ya oge Ọdachi na-abịa babalị ole na ole gọvanọ ọhụrụ Anambara steeti kpọrọ otu Ipob oku ka ha dajụụ ma kwado mmepe obodo na steeti ahụ ma kwe nkwa inye aka maka ntọhapụ onye ndu ha bụ nnamdi Kanu. Kemgbe Januwarị afọ 2021, tigbuo-zogbuo gunyere izunye ụlọ ọkụ, oke ogbugbu ndị mmadụ gụnyere ndị ọrụ nchekwa, ọkachasị ndị uweojii na ndị andị Igbo nwere agba na-arị elu n'Ọwụwa Anyanwụ. Ndị uweojii Naijiria na -ekwu aka na ọbụ otu nnwereonwe Biafra a kpọrọ  Ipob na alaka ọgụ ha bụ ESN bụ ndị na-akpa mkpamkpa ndịa mana otu Iponb agọola ugboro ugboro na aka ha dị ọcha."	https://www.bbc.com/igbo/afirika-60942322
