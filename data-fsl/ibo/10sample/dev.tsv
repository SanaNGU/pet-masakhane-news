sports	Chelsea vs Leicester: Lampard ahụbeghịkwa ụkwụ ya	"Olileanya ndị otu egwu Chelsea inweta mmeri nke mbụ ha n'asọmpi ""English Premier League"" nke afọ 2019/2020 akụọla afọ n'ala ọzọ. Nke a mere dịka ha na ndị otu Leicester City nyere onwe ha otu ọkpụ goolụ otu ọkpụ goolu n'ụbọchị Sọnde. Frank Lampard ka na-atụkwa anya mgbe ọ ga-enweta mmeri mbụ ya dịka onye nkuzi bọọlụ ndị Chelsea. Mana ndị ma nke a na-akọ n'eguregwu bọọlụ na-ekwu na chi ka bụ ụtụtụ. Nwaafọ Igbo bụ Wilfried Ndidi bụ ya gburu ndị Leicester ma zọọkwa ha. Ọ bụ Ndịdị nyụrụ ihe na-esi mgbe Mason Mount nachaara ya bọọlụ were nye goolu mbụ ya na nkeji asaa. Mana nke ahụ emeghi ka obi daa Ndidi mba. Nwa amadị a gbalịrị ma saa goolu ahụ na nkeji iri isii na asaa. Otu abụọ a gbalịrị ike ha ịma onye ga-eturu ugo na asọmpị nke taa mana mbọ ha nịịle dị ka mmiri a na-agba n'okpokoro azụ mbe. Otu ihe si gbata kwụrụ ugbua, Liverpool bụ ndị mbụ na tebulu EPL, ebe Arsenal na esote ha. Ha abụọ enwetala akara isii akara isii dịka ha meriri asọmpi abụọ ha. Manchester City na Tottenham nwere akara anọ anọ, ebe Chelsea nwere naanị otu. Manchester United ga-ezute ndị Wolverhampton Wanderers na mgbede Mọnde. Akụkọ ndị ọzọ ga-amasị gị:"	https://www.bbc.com/igbo/egwuregwu-49389384
business	Ọgba mbọ: Ehi Igbo anaghị atapịasị ubi ndị mmadụ - Madiwe Okolie	"""Ogbuefi"" bụ aha echichi ndị Igbo na-echi ebe ọ bụ kwa ahanna ụfọdụ ndị. Mana ọtụtụ amaghị na ndị Igbo nwere ehi nke ha. Mazi Madiwe Okolie bụ onye Idumeze nke dị n'Obolukwu, Delta Steeti na-azụ ehi Igbo. Ọ kọwara sị, ""Ehi Igbo anaghị abanye n'ubi ndị mmadụ emebi ihe ha kọrọ. Ọ na-akpaghari n'obodo eri akwụkwọ nri"". Okolie kwuru na ehi Igbo na-eri ihe dịka azụ akpụ ebechara ebecha, maọbụ ahịhịa e gbutere. Ọ kwuru sị, "" Ehi Igbo dị oke ọnụ karịa ehi awụsa, mana ọ na-amasị ndị mmadụ n'ihi na ọ na-atọ ụtọ karịa ehi awụsa ma ọ naghị esi ike n'eze"". Okolie kọwara etu o siri bido ịzụ ehi Igbo ma ihe gọọmenti ga-eme iji nyere ndị na-azụ ya aka. Kirie ihe onyonyo nọ n'elu akụkọ ka ị nụrụ ihe o kwuru n'uju."	https://www.bbc.com/igbo/articles/cqq2y3err0xo
religion	Ihe mere m ji jiri ọja eto Chineke - Fada Chiadika Okolie	Ọja so na njirimara egwu Igbo. A na-adị ahụkarị ya ka ihe eji agọ mmụọ makana ọ na abụkarị ihe na-eso n'egwu mmọnwụ nakwa ihe eji eto dike. Mana, Fada Chiadika Okolie bụ ogbu ọja ma bụrụkwa onye ukọchukwu na ụka Katọlịk. Ọ na-agba mbọ ịhụ na akwụsịrị ịhụ ọja dịka ihe ọgọ mmụọ. Fada Okolie na-egbukarị ọja ya n'ime ụlọ ụka ma ya na-aka ụka. Ọ na-ejikwa ya eti mmọnwụ. Na mkparịtaụka, ọ kowara BBC Igbo ije ha na ihe mere ejizi eti mmọnwụ n'ụka. Ndị mere ihe onyonyo a: Chiemela Peter na Ikechukwu Kalu. Akụkọ ga-amasị gị:	https://www.bbc.com/igbo/afirika-52430290
business	Pension in Nigeria: Ha dị ndụ kama gọọmentị sị na ha anwụọla, kedụ ebe ego ha na-aga?	Ndị ọrụ lara ezumike nka nọ n'akwa arịri dịka ọtụtụ n'ime ha anatabeghị ego gọọmentị kwesịrị ịkwụ ha. BBC mere nyocha were kpuhee ala nkịta nọ na ya bụ atụmatụ eji akwụ ndị lara ezumike nka ụgwọ ọnwa ha.	https://www.bbc.com/igbo/afirika-56968850
business	Ọgba Mbọ: Agaghị m Mahadum mana eji m Tekịnụzụ akpata ihe m na-eri ugbua - Uncle IB	"N'ụwa taa, ụfọdụ na-ele ndị na-agurughị akwụkwọ n'ogogo mahadum anya dịka ndị na-etozughị oke. Ọzọkwa bụ na tekịnụzụ ọgbara ọhụrụ abụghị ihe mmadụ na-anọkata mụta, ma ọ bụrụ na e nyeghị gị ọzụzụ pụrụiche. Mana nwokorọbịa a bụ Ifeanyi Okafor, onye e ji Uncle IB mara na soshal midia, bụ ọpụrụiche. Uncle IB gụdebere akwụkwọ na Sekọndịrị nke anọ, mana enweghị ihe gbasara tekịnụzụ na soshal midia na-agba ya gharịị. Taa, ọ bụ Uncle IB na-elekọta akara soshal midia ọtụtụ ndị a ma ama na Naịjirịa, ma si n'ụzọ dị otu a na-enyeju onwe ya na ezinụlọ ya afọ. Na mkparịtaụka ya na BBC Igbo, Uncle IB kwuru na ọ malitere ịpị ekwentị oge o pere mpe. O kwuru sị: ""Onweghị onye na-akụziri m ya, ọ bụ ka m na-apị ya ka m na-amụta."" ""Ọ bụ Agwụ m na-akụziri m ya, maka na ana m anụ olu na-agwa m ihe m ga-eme na etu m ga-esi mee ya."" Uncle IB na-ejikwa akara soshal midia ya na-akụziri ndị mmadụ etu ha ga-esi chekwaa onwe ha ka ndị ekperima juru n'ịnteneetị ghara izu ha ohi. Ọ na-ejikwa asụsụ Igbo akụzi ihe ndị a niile ka ọ na-ekwe ndị mmadụ nghọta nke ọma. Ọtụtụ nkuzi ọ na-enye gbasara Tekịnụzụ bụ n'efu, mana ndị ọzọ ka a na-akwụ ya ụgwọ iji kuzie. ""Ọ bụghị mmadụ niile nwere nnukwu ego iji mụta ihe ndị a,"" Okafor kwuru. ""Ebe ọ bụ na Agwụ m kuziiri m ya n'efu, ana m akụzikwara ya ụfọdụ ndị n'efu."" Mana o nwere olileanya ịga mba ofesi otu ụbọchị wee mụọ ihe gbasara Tekịnụzụ nke ọma. Uncle IB dọrọ ndị ntoroọbịa aka na ntị ka ha sepụ aka n'izu ohi ịntaneetị ụdị a na-ewu ebe niile ugbua a na-akpọ 'yahoo yahoo'. N'okwu ya, onye kwụba aka ya ọtọ, na-agbasi mbọ ike, otu ụbọchị ọganihu ga-ezute ya. Kirie ihe o kwuru n'uju ebe a; Ọ bụ Vining Ogu na Chukwunaeme Obiejesi mere akụkọ a"	https://www.bbc.com/igbo/afirika-60999208
religion	RCCG Prayer Walk: Adeboye na ụka RCCG na-eme ngagharịiwe maka nchekwa	Onyeisi ụka 'Redeemed Christain Church of God' bụ Enoch Adeboye du ndị ụka na-eme ngaghariwe na Naịjirịa niile maka ọnọdụ nchekwa. Ọ sị ka ndị otu soro na njem ekpere nke ndị jikọtara ụka Kraịst bụ CAN n'ịchafụ hiwere n'ihi ogbugbu a na-egbu ndị otu ha na Naịjirịa. Osote onyeisi ụka a bụ Funso Odesola sị na parishi dị 25000 na Naịjirịa ga-eso mee ya bụ ngagharịiwe. Ngagharịiwe a na-abịa dịka onyeisi ụka Katọlik na Naịjirịa bụ Bishọp Hassan Mathew Kukah kwupụtara ogbugbu otu nwata akwụkwọ Semịnarị. Nwata a bụ Michael Nnadi, onye gbara afọ iri na asatọ so n'ụmụakwụkwọ anọ a tọọrọ na Kaduna n'ọnwa Jenụwarị afọ 2020. E mechara gbuo ya na otu nwaanyị ma tọhapụ ụmụakwụkwọ atọ ndị ọzọ. Cheta na ndị ụka Katọlik mekwara ngagharịiwe maka ogbugbu ndị ụkọchukwu ha n'ọnwa Mee afọ 2018, Ọtụtụ ndị mmadụ na-abatara atụmatụ a nke ha gosiri na soshal midia; Anwụchiela onye chọrọ ịtụ ogbunigwe n'ụlọụka 'Winners Chapel' Aka ndị uweojii akparala otu onye chọrọ ịtụ ogbunigwe n'ụlọụka na Kaduna n'ụbọchị Sọnde. Ọnụ na-ekwuru ndị uweojii na Kaduna gwara BBC na aha nwoke ahụ bụ Nathaniel Samuel. O kwuru na amatabeghị ma nwoke ahụ ọ bụ onye ụka 'Winners Chapel' ka o si esi bịa. Mana nnyocha ka na-aga n'ihu iji chọpụtachaa etu ya bụ ihe si mee. Ụgbọelu a ị hụrụ ebe a bụ nke osote onyeisiala bụ Yemi Osinbajo sị na ya ripụta otu afọ gara aga mgbe ọ dara kụjaa na Kabba. Osinbajo na-aga njem ịchụ nta vootu na Kogi mgbe ya bụ ihe mberede mere. Ọ tụụrụ Chineke mmamma maka ịme ka ya na ndị otu ya bụrụ ndị dị ndụ n'ala ndị dị ndụ taa. Ọtụtụ ndị mmadụ na-ezitere Osinbajo ozi iji soro ya kelee Chineke maka ịzọpụta ya na ndị ọrụ ya n'ihe mberede ahụ gaara ịta isi ha. Ka o ji ọkara gafee elekere iri na abụọ nke ehihie ụbọchị Sọnde, ọkụ malitere ịgba ụlọọrụ ndị Independent National Electoral Commission (Inec) nke dị na Ogidi n'ime okpuruọchịchị Idemili Nọt dị n'Anambra steeti. Ọnụ na-ekwuru ndị uweojii bụ Haruna Mohammed mere ka anyị mata na ya bụ ọkụ malitere n'ọhịa dị n'akụkụ ụlọ ahụ were bata. Ebe ndị ọrụọkụ gbaliri ike ha ịgbanyụ ya bụ ọkụ, ndị uweojii egbochiela ogige ahụ maka ndị ohi na ndị ekperima dịka ha na-etinye anya n'ihe kpatara ya bụ ọkụ. BBC gbaliri inwete onyeisioche Inec n'Anambra bụ Nkwa Orji, mana ọ zaghị ekwenti ya. Nnụ kwuru nnụ igwurube na-eyi ndị mmadụ egwu ugbua na mba dị icheiche na mpaghara ọwụwa anyanwụ Afrịka site n'ịtakasị ihe ha kọrọ n'ubi. Mba ebe igwurube ndị a na-akpa ike gunyere Somalịa, Ethiopia na Kenya, mana ọ bụ na Somalia ka ọ ka njọ. Otu mba ụwa bụ UN kwuru na igwurube a ga-enye mba 20 nsogbu. Novak Djokovic emeriela Dominic Thiem iji turu ugo n'asọmpi tennis Australian Open nke afọ 2020. Mmeri a mere ka Djokovic gbagote n'ọkwa onye nke mbụ na ụmụnwoke na-akụ tennis n'ụwa niile. Nke a bụkwa nke ugboro asatọ Djokovic na-eturu ugo n'asọmpi a. Mịnịstrị na-ahụ maka ahụike na Naịjirịa kwuru na ha enwetela ngwaọrụ eji enyocha ahụ maka ọrịa coronavirus. Ha sị ka onye ọbụla si mba Chaịna bata n'ime otu ọnwa gara aga gbalịa chịkọta onwe ya ruo izuụka abụọ ma kpọtụrụ ndị ọrụ ahụike. Ozi a si n'akara twitter ha pụta kwuru na otu 'World Health Organisation' nyere ha aka nwete ngwaọrụ ndị ahụ. N'aka ọzọ Coronavirus egbuola otu nwoke gbara afọ iri anọ na anọ na mba Philippines dịka ọ bụ onye mbụ ọrịa a gburula na mba ọzọ na-abụghị Chaịna. N'agbanyeghi na nwoke a bụ onye Chaịna, a sị na ọ dịka o bu ọrịa a si Chaịna bata zie na Philippines bụ ebe ọ nwụrụ. A sị na oke oyi (pneumonia) malitere tụwa nwoke a mgbe ebugachara ya n'ụlọọgwụ na Manila bụ isi obodo Phillippines. Ihe karịrị mmadụ narị atọ anwụọla n'ọrịa a kamgbe ọ pụtara ebe ibu ya akarịala puku iri na anọ n'ụwa niile. Mana ndị ọ ka metụta bụ ndị si na Wuhan dị na mpaghaara Hubei nke Chaịna. Nwaanyị ọzọ ya na nwoke so si mba Chaịna bata Philippines bukwa ọrịa a mana ọ ka dị ndụ. Ndị dọkịnta na Naịjirịa agwala gọọmentị etiti busie agha ike megide ọrịa Lassa fever dịka ọrịa na-egbu onye ọ na-arịa nakwa onye na-agwọ ya. Dịka ọ dị ugbua ọrịa a eguola ihe ruru mmadụ iri anọ na otu na Naịjirịa nke gụnyere ndị ọrụ ahụike. Akwụm chịm na PDP - Nwosu Onye na-anọchiteanya ndị Ezinihitte n'ụlọomeiwu Imo Steeti bụ Anyadike Nwosu ekwuola na kwụchịm n'otu  PDP iji katọọ akụkọ sị na ọ mabala n'APC. N'ozi o wepụtara, Nwosu sị na o nweghi ebumnobi ọbụla ịbanye Pati APC. Onye nchịkọta otu egwu Manchester City bụ Pep Guardiola sị na ahụta ya dịka onye mara afọ n'ala maọbụrụ na ọ mabuteghi Iko Champions League. Agbanyeghi na Guardiola ebutela Iko ise kamgbe afọ anọ ọ bịara Man. City mana ọ sibeghi Iko asọmpi Uefa ọbụla n'imi. Ihe nkiri a ga-amasị gị:	https://www.bbc.com/igbo/afirika-51346149
religion	Ụka Anglịkan Aguata: Anyị agaghị agba nwaanyị dị ime akwụkwọ	Akụkọ ndị kachasị mkpa mere taa: Akụkọ ndị dị mkpa n'ụtụtụ a: Ụlọụka CMS na diocese Aguata dị na Anambra steeti eburula bata 18 Ha kwuru na ha agaghị anabata nwaanyị dị ime ịgba akwụkwọ maọbụ ndị bikọrọ ọnụ tupu ha alụwa. Naịjirịa Iwe ji ndị Owere na-achọghị ka e wepu osote gọvanọ ha bụ Eze Madumere. Ndị Owere wuchiri ụzọ na ngaghari iwe iji gosipụta na obo adịghị ha mma gbasara ya bụ ihe chọrọ ime na steeti ahụ. Cheta na a chọrọ iwepụ Madumere nke ọtụtụ ndị mmadụ na Naịjirịa kwurula na ọ bụghị ihe ziri ezi. Ebe ọzọ na Naịjirịa Ị makwa aha a kpọrọ ụgbọelu ọhụrụ gọọmenti etiti na-amalite? Gọọmenti etiti kpọrọ ya 'Nigeria Air' ma kwuo na ọ bụ njịkọ aka gọọmentị na ụlọọrụ ndị anọghị na gọomentị ka ugboelu a siri pụta. Akụkọ mba ofesi Ọgụegwu mba Briten bụ Cliff Richard emeriela BBC n'ikpe gbasara mwakpo ya bidoro n'afọ 2014. Ụlọikpe kpebiri ka BBC kwuo Cliff ego ruru nde naịra iri itoolu maka mmejọ e mejọrọ ya site n'akụkọ BBC dere na 2014 oge ndị uweojii na mba UK na-enyocha ya gbasara ebubo na ọ metọrọ nwa nwoke. N'egwuregwu, Roma ekwetela iresi otu Liverpool onye oche bọọlụ ha bụ Allison n'ọnụ ego ruru nde paụnds iri isii na isii. A na-atụ anya na Liverpool na Allison ga-enwe mkparịta maka ego ole a ga-akwụ ya nakwa ihe ndị ọzọ. Cheta na a wara ya isi nke gbata gbata maka ọbara na-agba ya n'ụbụrụ n'ụbọchị Satọde. Gere akụkọ mere na mgbede a n'otu nkeji: Ihe nkiri nke taa:	https://www.bbc.com/igbo/afirika-44878668
health	Ovarian Cysts: Gịnị bụdị nsogbu 'ovarian cyst' ụmụnwaaanyị kpụzị n'ọnụ ugbua	"'Ovarian cyst' bụ otu ọnọdụ ahụike ụmụnwaanyị ugbua na-akpụkarị n'ọnụ n'ihi egwu na o nwere ike imetụta .ọmụmụ maọbụ bute ajọ ọrịa kansa. Mana ndị ọkachamara ahụike na-ekwu na ọ bụ enweghị nghọta zuru oke mere ọnọdụ ahụ ji echụ ọtụtụ n'ime ụmụnwaanyị ụra. Ovarian cyst bụ mkpụrụ maọbụ akpụ na-adị n'akpa akwa nwaanyị. Dịka dọkịta ahụịke ụmụnwaanyị bụ Dkta Ngozi Obi siri kọwaa,""akpa akwa nwaanyị (ovaries) na-amịpụta mkpụrụ n'ọnwa ọbụla. Oge 'ovulation', ọ gbawa wepụta akwa na-agbaze ghọọ nsọ nwaanyị ma ọ bụrụ na nwaanyị ezuteghị nwoke, mana o nwere ndi anaghị agbawa"". Naanị  ma mkpụrụ ahụ buwe ibu karia maọbụ ma mkpụrụ ahụ tụfikọ n'okporo ya ka o ji abụ nsogbu. Dkta Obi, onye na-arụ n'ụlọọgwu Emel Hospital dị na Festac Legọs, sịrị,""Inwe ọrịa mbute (infection) nwere ike ibute ovarian cyst"". ""Ọzọ bụ ụmụnwaanyị na-achọ nwa na-añụ ọgwụ ka ha dị ime nwere ike ibute ya"". ""Mkpụrụ ahụ nwekwara ike tụfịkọ n'okporo ya ma na-afụ nwaanyị ụfụ n'afọ."" ""Mgbe ụfọdụ mkpụrụ ahụ nwere ike ibu nnukwu  ibu."" Ọ kọwara na o bukarịa setimita isii, ị mara na nnu aghala ofe, dịka o nwere ike ịdachi akpamamịrị. ""Ọ bụ ụdị mkpụrụ a ka a na-awa afọ wepụ."" E nwekwara mkpụrụ nke na-esite n'ọrịa kansa. ""Ndi kansa dị n'agbụrụ ha; kansaara."",nke kolon, nke akpa akwa wdg"". Kedụ ka ị ga-esi amara ma i nwere 'Ovarian cyst'? Ọ naghị edo anya ịmata ma nwaanyị e nwere ovarian cyst' belụsọ ma o mere nnyocha ahụ. Dkta Obi kọwara,""Ọ bụ imee nnyọcha ukwu (pelvic scan) ka ị ga-eji ama."" Mana mgbe ụfọdụ, e nwere ihe a na-ahụ anya nwere ike ịgba ama  na nwaanyị nwere 'ovarian cyst' Dika Dkta Obi and websaitị medicalnewstodayi kwuo, ha  gunyere: Ovarian cyst nwere ike ibute ime isi ike na nsogbu ahuike ndị ọzọ. Dkta Obi sịrị, ""O nwere ike imebi akpa akwa nke pụtara na ọ gaghị na-amị akwa. Nwaanyị  enweghị akwa agaghị atụlị ime."" ""Ọ bụrụ na 'ovarian cyst' buo nnukwu ibu (ụfọdụ na-aha ka afọ ime ọnwa atọ), o nwere ike ikpagide akpa mamịrị, mee ka nwaanyị naanyụ mamịrị rinne."" ""Ọ bụrụ na o butere gị kansa, ọ ga-na eme gị ị na-ata ahụ."" ""'Ovarian cyst' nwere ike ikesa n'akụkụ ahụ ndị ọzọ."" ""O nwere ike isi n'akpa akwa gafe n'opi akwa (fallopian tubes), akpanwa nakwa ọnụ akpanwa   maọbụrụ nke kansa."" Nke obere na-agbazere onwe ya mana a na-awa afọ iji wepụ mkpụrụ buru oke ibu. Mana ọ bụrụ nke kansa, Dkta Obi kwuru na ọ bụ ihe  Bekee kpọrọ 'radiotherapy' maọbụ 'chemotherapy' maọbụ ha abụọ ka e ji agwọ ya. Ndị ọkachamara na-enye gị ndụmọdụ ndị a: - Na edowe onwe gị ọcha mgbe dum iji gbochie ụmụ pịrị ọrịa na-emetụta ahụnwaanyị gị. - Gba mbọ ịji okpunnabụenyi oge ịna-enwe mmekọ iji gbochịa ibute ọria nwere ike i mepere ovarian cyst ụzọ. - Ọ bụrụ n'isi n'agbụrụ ndị na-enwekarị kansa, gbaa mbọ na-eme nnyocha ahu kwa daa, iji chọpụta mgbe mmiri ruwere ma gbaa ọsọ mmiri n'oge. - Ọ bụrụ na i buru oke ibu, gbalịa ka ị talata n'ihi na oke ibu na-eme ka ọ dị mfe inwe 'ovarian cyst'."" - Ọ bụrụ na e nwee mgbanwe ọbụla na etu i si ahụ nsọ gị, gbara gaa hụ dọkịta."	https://www.bbc.com/igbo/afirika-57338455
sports	Nigeria VS Guinea: Lee ihe ụmụ Naijiria na-ekwu maka mmeri Super Eagles meriri	Nigeria meriri mba Guinea n'asompi Afcon ha sọrọ ụbọchị Wenezde. Lee ihe ụmụ Naijiria na-ekwu maka mmeri ahụ Super Eagles meriri dịka BBC Igbo gbara ha ajụjụ ọnụ:	https://www.bbc.com/igbo/48774559
religion	2019 Prophecies for Nigeria: Ihe ndị ụkọchụkwụ kwuru maka etu afọ 2019 ga-esi adị	"Ụkọchukwu na ewu ewu bụ Reverened Father Ejike Mbaka ekwuola na ọchịchị Buhari na-agbalị n'ihe gbasara ịrụ ụzọ nakwa inye ndị ọrụ ugbo ego mgbazinye eji arụ ọrụ. O kwuru nkea mgbe ọ na-aka ụka iji nabata afọ ọhụrụ 2019 n'Adoration, Umuchigbo Iji Nike Enugwu. Father kwuru na ya amaghị onye ga emeri na ntuli aka na-ahịa na 2019 ma kwuo na ya echeghị n'Atiku bụ onye nzọpụta Nijiria. Onyere Buhari ndụmọdụ na ọbụrụ na ọ ga eye ntị chụpụsịa ndị ajọ mmadụ gbara ya gburu gburu na emebiri ya ihe, na gọmenti ya ga adị mma. Ụfọdụ ụmụ Naijiria akatọọla ndị ụkọchụkwụ burula amụma maka ihe ga-eme n'afọ 2019. Dịka afọ 2019 malitere ụbọchị Tuzde, ọtụtụ ndị ụkọchukwu a maara aha ha ezipụtala ozi afọ ọhụrụ ha, iji nye ndị mmadụ ntụzi aka gbasara afọ a. Mana ụfọdụ Ndị Naijiria kwuru na ha na-akụsasị ụmụ mmadụ anya n'ihi n'amụma Okeke buru dị iche na nke Okafor buru. Ụfọdụ kwuru n'okpu Mbaka kpọrọ ka akwado Buhari bụ mere mere n'ihu gwọmpụtụ n'azụ. N'okwu Chukwu ya na mmemme iji banye afọ ọhụrụ, onyeisi na-elekọta Adoration Ministry Enugu Nigeria, bụ Fada Ejike Mbaka, buru amụma na afọ ọhụrụ a ga-ewetara ọtụtụ ụmụnwaanyị ihu ọchị. O kwuru na ọtụtụ ụmụnwaanyị aga ga-ekuru ejima abụọ na atọ na afọ a. O kwukwara na afọ a ga-abụ oge mgbanwe tọrọ atọ nye ndụ ndị Naijiria. Ihe ọzọ gbara elu dịka o siri kwuo bụ na ọtụtụ ndị ogbenye na ndị opekatampe ka aga-eburu ike n'ikikere ọchịchị ụlọọrụ nakwa n'ọchịchị obodo tinye n'aka. Ihe Oyedepo kwuru: N'okwu afọ ọhụrụ ya, onyeisi ụlọụka Living Faith Church, nke e jikwa Winners Chapel mara, bụ David Oyedepo, kwuru na afọ a, anyị ga-abụ ọkaibe n'ime ihe niile anyị n'eme. Enoch Adeboye Onye a bụ onyeisi ụlọuka Redeemed Christian Church of God, kpara ndị ụlọụka ya ọchị mgbe o kwuru na ọma na ọtụtụ ndị mmadụ n'eche ya ka okwu o okwu gbasara ntụliaka aga eme n'ala anyi na-afọ a. Ọ gaziri n'ihu gwazie ndị ala anyi ka ha gaa n'ime akwụkwọ nsọ (Abụ akwa 3:22-23) iji mara ihe chineke n'ekwu maka obodo anyị. Okey Ifionu Ụkọchukwu na-elekọta Emmanuel Anglican Church, Railway Compound dị na Lagos, kwupụtara na-ewepụtala afọ a dịka mgbe ndị otu Kraisti ga-agbasa oziọma Kraistị na mbaụwa niile iji were rita mkpụrụobi. Ọ gbadoro ụkwụ mkpebi a n'Akwụkwọ Ilu 11:30. Paul Chikwem Ụkọchukwu  na-elekọta ụlọụka Christian Penticostal Mission dị na Festac, Legos kwuru na afọ 2019 bụ afọ Chukwu ga-akwụ ụmụ ya ụgwọ ọrụ nke ukwuu. Nkpebi a gbadoro ụkwụ na akwụkwọ Genesis (15:1). Chikwem buru amụma na ụmụ Chukwu ga-enweta ụgwọ ọrụ pụrụiche site n'ịhụọma nke Chukwu na-enye(Abụọma 44:3). ""Aka nchekwa na nweta nke Chukwu ga-enye ụmụ Chukwu ezumike n'afọ 2019""(Exodus 33:14). Paul Adefarasin Onye ụkọchukwu a bụ onyeisi ụlọụka a kpọrọ ""House on the Rock"" kwuru na afọ 2019 ga-abụ afọ aha ụmụ Chineke ga-ada ụda na mba ụwa niile ma nwetakwa ọtụtụ ohere ime ihe ịrịbama n'afọ a. Ahụrụ m Igbo dika onyeisiala n'afọ 2023 mana ha ga-agba mbọ na ha enweghị nkwekọrịta na gọmenti ugbua."	https://www.bbc.com/igbo/afirika-46728982
politics	Nigerian Senate: Ụlọomeiwu ajụla ịkwado ha ndị EFCC si n'aka Buhari	Akụkọ dị mkpa Ndị ụlọomeiwu ukwu ajụla ibinye aka n'aha mmadụ anọ bụ ndị onyeisiala Buhari họpụtara  dịka ndị ndu ụlọọrụ EFCC. Kọmiti  ndị omeiwu na-ahụ maka nrụrụaka kwuru na o nweghị onye si na mpaghara ọwụwanyanwụ aha so na ndị ahụ. Ndị uweojii anwụchiela ụfọdụ ndị okpukpere Jew dịka ha na-eme ngagharịiwe n' Umuahia, isi obodo, Abia steeti. Ọnụ na-ekwuru ndị uweojii na Abia Steeti bụ Godfrey Ogbonna gwara BBC Igbo ndị otu Ipob kwunyere ndi okpukpere Juu na ngagharịiwe ahụ. Ndị ndu mba Rọshịa na Amerịka na-agbarịta onwe ha egbe ọnụ n'ihi ụgbọelu ọgụ abụọ bu ngwaagha nuklịa nke mba Rọshịa fedatara na mba Venezuela. Nke a na-egosi nkwado mba Rọshịa na-enye gọọmentị mba Venezuela nke onyeisiala ha bụ Nicolas Maduro. Onye nchịkọta otu egwu Manchester City bụ Pep Guardiola ekwuola na ịkpa oke dị n'ebe niile na ọ bụghị naanị na egwuregwu bọọlụ. Ndị uweojii ka na-enyocha ikpa oke a kpasoro onye otu ya bụ Rahim Sterling.	https://www.bbc.com/igbo/afirika-46531224
business	American Visa Fee: Anyị agaghị ewepu ego anyị tụkwasịrị n'ego visa - America	"Ozi si n'ụlọọrụ nnọchiteanya mba Amerịka na Naịjirịa bụ nke Bekee kpọrọ ""US Embassy"" na-akọwa na ha agaghị eweleta ego ndị si Naịjirịa aga mba ha ga-akwụ iji nwete akwụkwọ ikike ịba be ha. Ụlọọrụ ahụ sị na agbanyeghi na ha ma amaka mkpebi Naịjirịa iwelata ego ndi Amerịka na-akwụ maka ""visa"", ha enwetebeghi ozi n'aka ha. Ha sịkwa na ọ bụ mgbe ha nwetara mkpebi a n'aka gọọmentị Naịjirịa ka ha ga-etinye anya na ego a na-ese okwu. Ka o dị ugbua, a ka ga na-akwụ ya bụ ego e tinyere."	https://www.bbc.com/igbo/afirika-49511082
health	Washing privates with soap: Nwaanyị o kwesịrị iji ncha asa ọtụ ya?	Ọtụtụ n'ime anyị chọrọ ịdị ọcha oge niile, na-enweghi nsogbu ọbụla n'ahụ ha. Mana n'otu aka ahụ, ọtụtụ amaghị na ha ekwesighi iji ncha asa akụkụ ahụ ụfọdụ ndị zoro ezo. Akụkụ ahụ ndị a gụnyere: mmepe ahụ nwaanyị (vaginal opening), ime ọnụ amụ nwoke (urethral opening), nakwa ebe e si anyụpụta nsị (anal sphincter). Site na mgbe anyị nọ na nwata, a zụrụ anyị idowe ahụ anyị ọcha. Ya mere anyị ji nlezianya asacha akụkụ niile dị n'ahụ anyị. Mana kedụ etu i kwesiri iji saa akụkụ ahụ gị na-egosi ihe i jiri bụrụ nwoke maọbụ nwaanyị? Ndị ọkacha mara kwuru na ọ bụ site n'iji naanị mmiri, onweghị ihe ọzọ. Dkt. Udodi Kachikwuru Okoli (MBBS; MSc. Public Health; Registrar, Internal Medicine) kwuru sị na nwaanyị kwesịrị iji naanị mmiri saa akụkụ otu ya, nke ọ na-ahụ anya. Akụkụ ahụ ndị a enweghị mmanụ ahụ (sebum) Ọtụ nwaanyị, ọnụ amụ nwoke na mmepe ahụ ebe e si anyụpụta nsị enweghi mmanụ ahụ n'ebe ndị ahụ dịka akụkụ ahụ ndị ọzọ. N'ihi nke a, ọ dịghị mkpa iji ncha sachaa sachaa ha. Nje na-akpata ọrịa E nwere ụmụ kịrịkịrị akụrụngwa dị n'akụkụ ahụ ndị a nke na-enye aka ichekwa ya. Ncha nwere ike ịsachapụ akụrụngwa ndị a. Ọ bụrụ na akụkụ ahụ ndị a enweghị nchekwa site n'iji ncha sacha ha, ha agaghị enwe ike ịlụso nje ndị anya nkịtị anaghị ahụ agha. Ọtụtụ ọrịa ụmụ nwaanyị na-ebute n'akụkụ ahụ ha ji bụrụ nwaanyị, bụ ncha butere ihe kpatara ọrịa ndị ahụ. Ịkpọ nkụ Ọ bụrụ na i jiri ncha na-asa akụkụ ahụ ndị a zoro ezo, o nwereike ime ka akụkụ ahụ ndị ahụ kpọọ nkụ. Nke a adịghị mma. Onwere ike ịbute nsogbu dịka 'inflammation', maọbụ 'anal fissures'. Kedụ etu ị ga-esi jiri sọọsọ mmiri sachaa ebe ndị a? Ọ ka mma iji mmiri nkịtị dị maọbụ dịtụ ọkụ. Mana ọ bụrụ na ị chọrọ ịsacha ebe ndị ahụ nke ọma, tinye obere nnu na mmiri ahụ. Chetakwa na ebe a na-ahụ anya n'ahụ nwaanyị bụ ebe a na-asa, ọ bụghị nke dị n'ime ahụ anaghị ahụ anya. Dkt. Udodi kwukwara na ndị ji ihe dị iche iche asacha ime ahụ nwaanyị (douching), kwesịrị ịkwụsị ya, maka na ọ dịghị mma ma ncha. Ọ kwuru sị na ọ nwere ike ibute ọrịa site n'ịtụgharị PH ahụ nwaanyị. Ozọkwa, dịka chi si kee ọtụ nwaanyị, ọ na-eji aka ya asacha onwe ya. Naanị mmiri ka i kwesịrị iji saa ya, ka o nwee ike rụọ ọrụ etu o kwesiri. Dkt. Udodi sị na ikpu nwaanyị kwesịrị inwe isi, na ọ bụ etu ahụ ka Chukwu si kee ya.	https://www.bbc.com/igbo/afirika-58661003
entertainment	Mpụta Laycon akpanyela ọkụ n'ama na Legọs	"Okporoụzọ dị na Legọs nwuru ọkụ ụbọchị Fraide dịka Laycon pụtara mbụ ya n'ama kemgbe o jiri merie na asọmpi Big Brother Naija. Igwe mmadụ pụtara n'igwe n'okporoụzọ ụfọdụ na Legọs ikele Laycon onye ezi aha ya bụ Olamilekan Agbelesebioba dị ka ebe onye ndọrọndọrọ ọchịchị na-achụmnta vootu. ụfọdụ ụ̄ụụ ya n'ụzọ CMS gbara ama na ndị hụụ ya na-etu ya aha, ebe ụfọdụ kwara ya ụzọ ka o nwee ike gafere na enweghị mgbochi ọbụla. Ụlọọrụ na-anakọ ụtụisi na Legọs bụ 'Lagos State Internally Revenue Service' (LIRS) na nke Ogun steeti bụ Ogun State Internal Revenue Service(OGIRS) na-azọ Onye ego ụtụisi Laycon ga-aba n'akpa ya. Ụlọọrụ na-anakọ ụtụisi na Legọs kpọburu Laycon nke 'Big Brother Naija' oku ka ọ kwụọ ụtụ isi na-ego o ritere n'asọmpi 'Big Brother Nigeria'. N'ozi ha wepụtara n'akara Twitter ha, LIRS kelere nwa amadi ahụ maka imeri na 'Big Brother Naija.' Ha gara n'ihu chetara Laycon, onye ritere nde Naịra iri asatọ na ise (N85m) n'ihe ejije ahụ na ọrụ dịrị ya dịka onye bi na Legọs, sị ""Anyị na-ele anya ịhụ gị n'afọ 2020 dịka ị na-akwụ ụtụisi gị."" Ozi LIRS nke na-abịa abalị atọ Laycon merichara n'asọmpi ahụ gbadoro ụkwụ n' Iwu Naijiria nke mere ya iwu mmadụ ịkwụ pasent abụọ na ọkara ihe o ritere n'ọrụ ya kwa ọnwa. Ụlọọrụ na-anakọ ụtụisi n'Ogun State bụ 'Ogun State Internal Revenue(OGIRS) ekweghị ka ozi nke LIRS jụọ oyi tupu ha zip u nke ha nke kwuru na ha na-eche Laycon maka ụtụisi n'afọ 2021. Cheta na Laycon ritere ego dị nde iri atọ(bụ ego ahụrụ anya nakwa ihe onyinye ego ya dị N55m. O ritekwara ụgbọala SUV si n'ụlọọrụ Innoson nakwa ụlọ ọnụ abụọ nakwa ihe ndị ọzọ. Ozi ahụ si n'aka LIRS bulitere ndọrịtaụka na soshal midia. Ụfọdụ si na ihe Laycon nwetara abụghị site n'ọrụ na ọ bụ ihe onyinye. @Mr_Olufemi_ kwuru na BBN abụghị ọrụ maọbụ azụmahịa gọọmenti ga-ele anya ịnara ụtụisi. Mana ụfọdụ dị ka @ibi1shan sị na BBN bụ ọrụ nke pụtara na ego nrita ahụ dịka ụgwọ mmadụ ritere n'ọrụ. N'ozi OGIRS mere, ọtụtụ ụmụ Naijiria katọrọ ya. ""Dorathy bụ ezi onye nnọchiteanya steeti anyị"" bụ ihe gọọmentị Delta steet dere n'akwụkwọ ozi ha wepụtara iji kelee Dorathy na Neo. Dorathy sị na steeti ahụ bụ onye ritere ọkwa nke abụọ na ngwụcha asọmpị 'Big Brother' bịara na njedebe n'ụbọchụ ụka. O tinyere ya bụ ozi n'akara Instagram ya ma kelee gọọmentị steeti ya maka ihuọma a ha wetara ya. Cheta na Dorathy na-ewu n'ehihie ụbọchị Monde maka okwu o kwuru na dimkpa abụọ bụ Brighto na Kiddwaya chabara ya anya n'ime ụlọ 'Big Brother'. O kwuru ya mgbe Ebuka gbara ya ajụjụ ọnụ maka onye masịrị ya n'ime ụmụ nwoke niile nọ n'ụlọ ahụ. Ndị ama ama n'ihe nkiri Nollywood gụnyere Don Jazzy , Regina Daniels, Korede Bello ekelela Laycon n'ụzọ pụrụ iche maka mmeri ya na Big Brother 2020. Mercy Eke bụ onye meriri Big Brother nke 2019 kelere Laycon na twitter ya. Don Jazzy kwuru na ọ bu ụkpa ekele ebunye Laycon na ndị niile kwadoro ya mgbe ọ nọ n'ime ụlọ Big Brother. Regina Daniels bụ onye na-eme ihe nkiri Nollywood kwuru na Laycon bụ onye agọziri agọzị makana ọ bịara iwulite egwu ya mana ọ mechara bụrụ onye mmeri. Ayo Makun e ji AY mara dịka ọkpaọchị kwuru na ọ bụ amara chineke nyere Laycon aka. Akpụ obi abụghị ihe niile, Laycon emeriela BBNaija nke 2020 Olamilekan Agbeleshe onye e ji Laycon mara eturula ugo n'egwuregwu Big Brother Naija nke afọ 2020. Laycon bụ ya nwetere vootu kachasị n'egwuregwu nke afọ a. Ihe nrite dị na mmeri a Laycon nwetere ruru nde naịra iri asatọ na ise (N85 million). Ọ bụ Laycon na Dorothy bụ mmadụ abụọ fọrọ n'ụlọ BBNaija oge a chụpụchara ndị ọzọ. Mana oge e gosiri etu ndị mmadụ si tụọ vootu. ọ bụ vootu nke Laycon karịrị. Mmadụ ise fọdụrụ n'ime ụlọ BBNaija ruo ụbọchị ikpeazụ. Ha bụ Neo, Nengi, Laycon, Dorothy na Vee. Vee bụ onye nke mbụ e nyere ọsọ n'egwuregwu BBNaija nke afọ 2020. Victoria Medise, bụ ezigbo aha Vee, nwetara vootu kacha nta. N'agbanyeghi na Vee eturughi ugo n'egwuregwu a, o ritere ọtụtụ ihe nrite ndị ọzọ. Otu n'ime ha bụ nde naịra abụọ nke ụlọọrụ ntutuisi a kpọrọ Darling Hair nyere ya oge o meriri n'egwuregwu nke ụlọọrụ ahụ kwadoro. Onye ọzọ a chụpụrụ bụ Neo, onye ezigbo aha ya bụ Emuobonuvie Akpofure. Neo bụ otu onye ọtụtụ mmadụ atụghị anya na ọ ga-eru n'ụbọchị ikpeazu. Ọzọ dịka ibe ya bụ na Neo na Vee malitere ịkpa dịka enyinwoke na enyinwaanyị oge ha abụọ nọ n'ime ụlọ BBNaija. Mana oge Ebuka jụrụ ha ma ha a ga-aga n'ihu ugbu a ha pụtara, ha abụọ kwuru na ha ga-eji nwayọ nwayọọ rachaa ya bụ ofe dị ọkụ. Onye nke atọ a chụpụrụ n'ụbọchị Sọnde bụ Nengi. Nengi, onye ezigbo aha ya bụ Rebecca Hampson, gbara afọ iri abụọ na abụọ. Tupu o sonye n'egwuregwu a, ọ bụ onye ojiegoachuego nke bekee kpọrọ 'Entreprenuer'. Nengi gụrụ na mahadum Port Harcourt. O kwuru na ebe dị ọcha na-amasị ya nakwa ọ na-amasị ya i gosi ihe ọ bụ n'ezie kama i bi ndụ agwọ. Ọzọ na Trikytee abụrụla ndị 14 na 15 a na-achụpụ n'ụlọ Big Brother Naija Lockdown. Ozo bụ onye a chụpụrụ ka a chụpụchara Trikytee kwuru na ihe chere ya n'ihu bụ ihe gbasara ịkwalite egwuregwu na Naịjirịa nakwa n'Afrịka. O kwuru na ihe mere o ji na-achụgharị Nengi n'ike n'ike bụ na ọ hụtubeghi nwaanyị dị ka ya mbụ. Na ọ ma ihe mana ọ naghi egosi onwe ya dịka onye ma ihe, ma kwuo na Nengi dị ka ọkụ ebe yanwa dị ka mmiri oyi, nke bụ na ha bịakọta ọnụ na ha ga-ebidonwu ezigbo ezinaụlọ. Trikytee Cheta na ọ bụ ya na Laycon, Dora na Ozo ka a họpụtara nwereike ịbụ ndị a na-achụpụ n'ụlọ Big Brother Naija Lockdown, season 5, n'izu a. O kwuru na ugbua ọ pụtara, na ọ ga-etinye uchu n'ihe gbasara imepụta ejije ọ na-eme nakwa iti egwu etu o si agụbu. Otu n'ime ndị so n'emume Big Brother Naija bụ Nengi sị na ọ bụ eziokwu na o buliri ike ya elu nke a kpọrọ 'Liposuctiom'. Ọ sị na ọ chọghị ịma ma ndị mmadụ chọrọ iji ya akọ ya ọnụ, na nke ahụ agbasaghị ya. O kwụrụ nke mgbe ya na ndị ibe ya na-akparịtaụka n'ụlọ Big Brother Naija. Mgbe ha jụrụ ya ego ole o mefuru iji bulie ike ya elu, o kweghi agwa ha ego ole o mefuru. Gịnị bụ 'Liposuction'? 'Liposuction' bụ ụdị ịwa ahụ a na-eji ihe mịrị abụba dị mmadụ n'akụkụ ahụ dịka afọ, ukwu, apata, ike, ụkwụ dgz. A na-eji ya edozie ahụ ka ọ kpakọọ ọnụ mana ọ bụchaghị ụzọ ka mma iji ata ahụ. A chụpụla Prince Enwerem na Kidd Waya n'ụlọ Big Brother Naija Lockdown nke Season 5. Nchụpụ a mere ha onye nke 12 na 13 a na-achụpụ n'ụlọ Big Brother Naija. Ndị ọzọ burula ya ụzọ pụọ gụnyere Lilo, Ka3na, Eric, Tochi, Kaisha, Praise, Wathoni, Tolanibaj, Bright O na Lucy (cheta na a chụpụtara Erica n'ụzọ ọzọ ka ọ dara iwu Big Brother). Kiddwaya Kiddwaya gwara Ebuka na o nweghi ihe jikọrọ ya na Nengi, na ọ naghị ahụta ya ka onye ọ chọrọ ịyị. Otu ihe agaghị eji echefu ya bụ nri ndị ọ na-esi nakwa etu o si agba egwu kwa Satọde ọbụla, nakwa etu ya na Erica si na-eme enyi. Ka a jụrụ ya ihe ọ ga-eme ugbua ọ pụtara bụrụzịa onye a ma ama, o kwuru sị na ọ chọgodiri ibu ụzọ gaa ebe a na-akpụ ụzụ, ka o nwee ike inweta onwe ya, tupu o mewezia ihe ndị ọzọ chere ya n'ihu. Prince Otu ihe agaghị eji echefu ya n'ime ụlọ ahụ bụ etu o si agbabi waya n'ọgbọ egwu n'abalị Satọde ọbụla. Ọzọ bụkwa etu o si elekọta ntutu ndị ya na ha bi n'ụlọ Big Brother; ọ na-akpa ndị nke nwaanyị isi, ma na-akpụ ndị nke nwoke isi. N'ihe ọ chọrọ ime gawa n'ihu ka ọ pụtara n'ụlọ ugbua, Prince kwuru sị na ọ chọrọ ịdị ka Ebuka Obi-Uchendu, mana nke ma eme ejije. O kwuru na ọ nwere olileanya imepe ebe a na-eme isi, ị na-akọ ugbo, nakwa ị na-eme nkwuputa n'ọha. Ụkọchukwu na-elekọta Adoration Ministry Enugwu bụ Rev. Fada Ejike Mbaka adọọla ndị mmadụ aka na ntị ka ha ghara iji aha ya akọ asịrị na soshal medịa n'ihi na o tinyere ọnụ na Big Brother. Mbaka kwuru nke a oge ọ na-eme ekpere ụbọchị Wenezde ya bụ 'e no dey again"" n'ụbọchị sept 9. O kwuru na ọ bụ ihe ọ hụrụ n'isi Erica na Laycon nke Big Brother ka o kwuru, nke bịakwaranụ na mmezu iji gosi na ọ bụ onye amụma. Ọ dọrọ ndị mmadụ aka na ntị ka ha ghara ịdị na-akpari onye ya na chi ya dị na mma. Ị ga-echeta na n'ụbọchị ụka gara aga ka Fada Mbaka ji esemokwu dị n'etiti Erica na Laycon nọ na Big Brother Naija wee kuzie nkuzi gbasara mgbaghara. Na ya bụ ozioma, ọ katọrọ agwa Erica wee si na ebe ọ bụ na ya bụ nwagbọghọ enweghị mgbaghara, na ọ gaghị ahụ ego nrite ahụ bụ 85m anya. Ngwa ngwa awa ole ma ole gara, a chụpụrụ Erica na BB Naija, nke mere ndị mmadụ jiri katọọ ya bụ ụkọchukwu nke ukwuu. Mbaka kwuru na ọ bụ ndị ọbịa bịara n'ụlọ ya mere o jiri kirie BBNaija ahụ wee hụ ajọ agwa dị iche iche ha na-akpa. Mbaka dọrọ ndị mmadụ aka na ntị ka ha ghara ibutere onwe ha abụmọnụ site n'ide akụkọ asị gbasara ya. Ọ jụrụ ndị na-akatọ ya ma ha aka ya agụ akwụkwọ nsọ, ma ha aka ya ebu ọnụ ma ọ bụ ekpe ekpere nke nyere ha ike ịkatọ ya. O jikwa ohere ahụ kwuo na ya agbagharala ndị niile na-akatọ ya na soshal media n'ihi na ha amaghị ihe ha na eme. Ide ego a ma ama bụ Terry Waya, ekwuola na ọ bụrụ na nwa ya nwoke bụ Kiddwaya merie egwuregwu Big Brother Naija, ọ ga-eke ego ahụ abụọ nye Erica otu. Waya kwuru nke a na mkparịtaụka ya na onye ntaakụkọ bụ Dele Momodu nwere. O kwuru na Erica bụ nnọọ ezigbo mmadụ nwere agwa ọma ma hụkwa Kiddwaya n'anya nke ukwuu. Waya gara n'ihu kwuo na ọ bụ ebe Erica na-achọ ichekwa Kiddwaya ka o ji daba na nsogbu nke mere e ji chụpụ ya n'ụlọ BBNaija. O kwuru sị: ""Kiddwaya bụ mmadụ obi sarịsarị, ọ na-ahụ mmadụ n'anya, ọ naghị ekweta na mmadụ ọzọ na-eburu ya ihe ọjọọ n'obi."" ""Mana Erica chọpụtara na ọ bụghị ndị niile ha na Kiddwaya na-achịkọ ọchị hụrụ ya n'anya."" ""Ya mere o ji achọ ichekwa Kiddwaya oge ọbụla nke mere o ji dabaa na nsogbu."" Waya kwuru na ọ ga-amasị ya ma nwa ya nwoke bụ Kiddwaya lụọ Erica, mana ọ gaghị amanye ya amanye. Erica Nlewedim bụ okwu a kpụ n'ọnụ ugbua maka etu  Big Brother si chụpụ ya ụbọchị Sepụtemba 6,2020. Mana Erica apụtala n'onyonyo ọhụrụ na-efegharị n'elu soshal na-arịọ ụwa niile ma ndị ya na ya mekọrọ emume Big Brother mgbaghara. N'ime onyonyo ahụ bụ ụzọ pụta n'ọba ozi Big Brother Naija, Erica kwuru na ọ mụtala ka esi anọrọ onwe ya. Erica kwuru na o chere na Kiddwaya so na ihe kpatara Biggie ji ta ya ahụhụ mana o sikwa m aka makana mụ onwe sokwa mee ka e nye ya ntaramahụhụ. ""Ihe mere m ji hụ ya n'anya bụ na anyị abụọ na-eme ka ụmụaka, anyị na-eme ihe ọ bụla dị mma sọrọ anyị."" ""A ma m na ya bụ Kiddwaya echeghị etu ahụ maka m mana ọgbasaghị m."" Erica kwuru na obi tọrọ ya ụtọ nke ukwu mgbe abụọ e mere ya onyeisi ụlọ ahụ. Ọ na-atọkasị ya ahụ ma o merie egwuregwu imaka aka ha na-eme n'ụlọ ahụ. Oringo ha na-emekwa n'ụlọ ahụ na-enye ya obi ụtọ. O kwuru na Laycon tụkwasịrị ya asị n'isi mgbe o kwuru na ya susuru ya ọnụ ụgboro ugboro mana nke ahụ okpotokpo asị Erica kwuru na agbanyeghị nke a, ọ kpọghị ya asị. Ihe ọ ga-eme ugbua ọ pụtarala n'ụlọ 'Big Brother' Erica kwuru na ọ ga-alaghachị n'ihe nkiri o na-emebu, ọ ga-achọkwa ịbụ onye nnọchite anya ọtụtụ ụlọọrụ na-emepụta ihe. Fada Ejike Mbaka nke Adoration Ministries Enugwu, akọwaala ihe mere o jiri kpọọ Erica Ngozi Nlewedim nke Big Brother Lockdown aha. Fada Mbaka onye kwuru dịka ọ na-ekwu okwu Chukwu n'ụlọụka na Erica mere ka nwa a na-azụghị azụ dịka ọ ji mkparị saa Laycon ahụ, kọwara na ọ bụ maka ikuzi maka mgbaghara ka o jiri kpọọ ya aha. O kwuru sị na ọ bụ okwu Chukwu metụtara mgbaghara, ndidi, ịhụnanya, ekpere nkwekọrịta na di na nwunye ịkpa nkata, ka ọ na-ekwu maka ya. O kwuru na ụfọdụ ndị arụrụala maburu naanị ebe ọ kpọrọ Erica aha, were na-ekwu okwu maka ya. Lee ihe ndị Adoration dere na Facebook maka ya: Ndị hụrụ Erica n'anya amalitela ịtụkọrọ ya ego site n'ọba ozi "" gofundme."" Ka ọ dị ugbua atụkọtala ego ruru puku dọla iri na anọ maka nwada a. @biolakazeem na-akatọ etu ndị mmadụ si aghara itụkọrọ agụmakwụkwọ ego ma na-atụkọrọ Erica ego agbanyeghị ihe niile o mere na-amasịghị ndị mmadụ. @Demo__UK na-eti mkpu etu ntụkọta ego Erica na 'gofundme' si rịa elu n'erughị awa abụọ. Ụnyahụ bụ Sepụtemba 6 ka ndị na-ahazi emume Big Brother Naija nyere Erica Nlewedim ọsọ ụkwụ erughi ala maka agwa 'ọjọọ' ọ kpara n'ụlọ ha n'ụbọchị Satọde. Erica banyere na nsogbu mgbe Biggie tulechara ihe onyonyo etu o si gwa Laycon okwu mgbe ha abụọ nwere esemokwu. Ọ sị na Erica mebiri ngwa ụlọ ahụ mgbe o ji mmiri wụọ n'elu akwa osote onyeisi ụlọ ahụ na ọ gaghị anabata ụdị akparamagwa ahụ. Erica ji okwu ndị na-adịghị na-agba ụka na ntị na-akparị Laycon n'oge ahụ mana nwamadị a gbara ya nkịtị. Ọ bụ ihe ndị a na iwu ndị ọzọ Biggie si na ọ dara mere e ji nye ya ụdị ọsọ. Nke a ga-abụ ugboro abụọ a na-esi etu a achụpụ mmadụ n'ụlọ Big Brother Naija, mgbe a chụpụchara Tacha n'emume a nke afọ 2019. A chụpụla Lucy n'ụlọ Big Brother Naija Onye ọzọ e wepuru n'ọlụ Big Brother taa bụ Lucy mana ọ bụ si na ntuliaka e mere mmadụ isii a họpụtara maka ọpụpụ n'izu a bụ o nwetere vootu pekatachara na mpe. Lucy bụ onye nke iri na otu ga-esi n'ụlọ Big Brother pụọ kamgbe a malitere ya. Ugbua ọ fọrọ naanị mmadụ itoolu n'ime mmadụ iri abụọ batara n'ụlọ a mgbe emume a bidoro na 19 Julaị. Ihe Fada Mbaka kwuru maka agwa Erica kpara n'ụlọ Big Brother Naija Fada Ejike Mbaka nke 'Adoration Ministry' Enugwu etinyela ọnụ n'ihe mere n'ụlọ emume 'Big Brother Naija' n'abalị Satọde. Ọ katọrọ etu otu nwagbọghọ a kpọrọ Erica si were okwu ọjọọ saa otu nwaokoroọbịa bụ Laycon ahụ mgbe a gbasa ozi n'ụkọ ya n'ụbọchị Sọnde. Fada Mbaka sị na Erica kpara agwa dịka nwa a na-azụghị azụ, n'agbanyeghi arịrịọ ndị mmadụ na-arịọ ya, na ọ gara n'ihu na-akparị Laycon. Ọ sị ""Erica na mma niile ọ mara, egwu niile ọ na-ete, nye ya dịka nke iri, ya bụrụzie agụ na-adọri mmadụ"". Mbaka gara n'ihu sị n'ihi nke a na Erica nwereike ọ gaghị eji imi sie ego dị nde naịra iri asatọ na ise (N85m) ahụ bụ ego nrite n'emume a. O tokwara nwokoroọbịa maka ịkwanyere onwe ya ugwu n'ọnụ niile Erica kọrọ ya. Mana okwu Fada Mbaka a mere ndị mmadụ ji na-ajụ etu o si na-ekiri emume Big Brother, hapụ i lekwasị anya n'ọrụ ụkọchukwu ya. Erica arịọla mgbaghara maka okwu ọ gwara Laycon Ngozi Nlewedim e ji Erica mara n'ụlọ Big Brother arịọla mgbaghara maka okwu ọjọọ ọ gwakasiri ụfọdụ ndị otu ya nọ n'ụlọ ahụ, ọkachasị Laycon. Erica kwuru na ịrịọ mgbaghara so n'otu ihe rara ya ezigbo ahụ, mana ọ na-arịọ ka a gbaghara ya maka okwu iberibe ọ gwara ha. N'okwu ya, agaghị m ebo ya oke mmanya makana onye ọbụla ṅụrụ mmanya agaghị ekwu ụdiri ihe o kwuru. Nlewedim kwuru na o kwetere na ọ bụ iwe na ọnụma ọ kpadoro akpado mere ya ihe ahụ mana ọ ga-agba mbọ hụ na ọ dụrụ onwe ya ọdụ ka ọ ghara ime udiri ihe a ọzọ. Kamgbe a malitere ụlọ Big Brother Naija Lockdown, Erica na Laycon so na ndị akpụ n'ọnụ maka ọtụtụ ihe si na mmekọrịta ha abụọ apụta. Nke na-ekpo ọkụ na soshal midia ugbua bụ etu Erica si were okwu ọjọ chọọ igwagbu Laycon n'abalị ụnyahụ. Gịnị na-esere ha ugbua? Onyonyo na-efegharị na soshal midia na-egosi Erica ebe ọ nọ na-akpọ Laycon iyi makana o kwuru na o boro ya ebubo isusu ya ọnụ. Mana @SquareBea kwuru na ọ bụ onyonyo a na-egosi ebe Nengi na atakwunyere Kidwaya bụ ezigbote ọyị Erica ihe na ntị ya n'oringo ha mere n'abalị Sepụtemba 5 bụ ihe kpalitere iwe Erica. Ndị mmadụ nọ soshal midia na-ekwu na ha ga ahụ ka Biggie ọ ga-agwa Ebuka ka ọ manye ọnụ n'esemokwu a dapụtara n'etiti Erica na Laycon. @It_is_prestige depụtara ihe o chere ga-egbo nsogbu dapụtara n'ụlọ ahụ n'abalị ụnyahụ. Ndi okwu nhataha dịrị nwoke na nwaanyị tinyere ọnụ maka iyi Erica kpọrọ Laycon. Dịka Big Brother ga-abanye izụ ụka nke asatọ, ndị mmadụ nọ na-eche ka ha mara onye ga-apụ n'ụlọ ahụ. Etu Erica si buru onyeisi ụlọ Big Brother Lockdown nke ugboro abụọ Ngozi Nlewedim, onye a na-etu Erica eritala ọkwa onyeisi ụlọ n'ihe emume nke Big Brother nke ise dịka ọ merichara n'ihe ịmaaka e nyere ha. Erica họpụtara Prince ka ọ bụrụ osote ya nke pụtara na ha abụọ bụ akpaaka n'izu a. Nke a bụ ugboro abụọ ọ na-enwete ya bụ ọkwa dịka o nwetechere ya n'izuụka atọ n'ọnwa Ọgọstụ. Nke a pụtara na o nweghị onye ga-achụpụli ya n'ụlọ ahụ n'izu a, ma ọ ga-eritakwa ọtụtụ ihe onyinye ndị ọzọ so ya bụ ọkwa nke gụnyere ibi n'obi Eze e wepụtara maka ndị ji ya bụ ọkwa. O nwekwara ikike ịhọta onye ọzọ masịrị ya dịka osote ya bụ onye ya na ya ga-eso rịe uru dị na ya bụ ọkwa. O nweterekwara ọnọdụ dịka osote onyeisi mgbe Kiddwaya nwetere ọkwa onyeisi nke ụlọ Big Brother. Nke a mere ka Erica bụrụ onye nke abụọ ritegoro ọkwa a ugboro abụọ, ma e wezụga Ozo. Ihe nwere mbido ga-enwerịrị njedebe, otu a ka njem Brighto, Tolanibaj na Watoni n'emume Big Brother Naija nke afọ 2020 si bịa nisi njedebe. Nke a bụ nke mbụ a na-achụpụ mmadụ atọ n'ụlọ Big Brother Naija nke afọ 2020. Tolanibaj bụ onye nke asaa ebe Watoni bụ onye nke asatọ a na-achụpụ na egwuregwu BBNaija nke a. Ya bụ nwaada gbara afọ iri abụọ na asaa bụ onye Legọs steeti ma bụrụkwa onye ntaakụkọ. Ọ bụ ya bụ onye nke mbụ a chụpụrụ n'abalị Sọnde. TolaniBaj nwere oge Kiddwaya họọrọ ya dịka osote onyeisi ụlọ. Lee etu ndị mmadụ si eti ya aka n'obi na twitter: Kiddwaya sị na nchụpụ TolaniBaj n'ụlọ BBNaija wutere ya n'ụmị ọkpụkpụ Uti Nwachukwu kwuru na TolaniBaj nwere ọtụtụ ihe ọ ga-egosi ụwa ugbua ọ pụtarala na BBNaija. Wathoni bụ onye ọgba mbọ maọbụ nke Bekee na-akpọ 'Entrepreneur'. Ezigbo aha nwa ada a gbara afọ 29 bụ Florence Wathoni Anyansi. Ọ bụ ahịa ịkwa akwa na ire akwa ka ọ na-azụ, Bekee kpọrọ nke a 'fashion entrepreneur'. Wathoni ji otu nwa nwoke, ọ lụbeghi di, ọ na-asụ asụsụ Swahili nke ọma. Lee ihe ndị mmadụ na-ekwu maka ya na Twitter: Noble Igwe kwuru na Wathoni ga-enweta ọtụtụ mmeri na ndụ ya. Monye jụrụ ihe kpatara e ji chụọ Wathoni ugbua ọ chọtara onye hụrụ ya n'anya n'ime ụlọ BBNaija. Nwa okorobịa gbara afọ 29 bụ onye ọrụ ụgbọmmiri. Ọ bụ onye Edo steeti ma bụrụkwa nwa nke ikpeazụ n'ime ụmụ isii nne na nna ya mụrụ. Ọ gụrụ akwụkwọ na mahadum a kpọrọ 'Arab Academy for Science, Technology and Maritime Transport' nke dị na mba Egypt. Otu ihe e ji mara ya n'ime ụlọ BBNaija bụ na ihe gbasara nri olulo na-amasị ya nke ukwuu. Lee ihe ndị mmadụ na-ekwu maka ya: Ogbeni Dipo gwara Brighto ka ọ kpọtụrụ ya ka ha abụọ kpaa. Jag Ubani kwuru na eserese nri ọka na-amasị Brighto nke ọma. Praise abụrụla onye nke isii ga-esi n'ụlọ Big Brother laa dịka ndị otu ya họpụtara ya. Ndị niile vootu ha kachasị dị ala kwesiri ịpụ na ya bụ ụlọ bụ Praise, Vee, Wathoni nakwa Trikytee. Lee mgbe akpọpụtara aha ya ebe a: Ndị mmadụ kpụ Bright Ezekiel Osemudiame a.k.a Brighto so eme emume Big Brother n'ọnụ makana ha chere na ọ na-ebu ibu karịrị ya. Ụfọdụ na-echekwa na o si na agwa ụkọchukwu ọ na-egosibu n'ụlọ ahụ banye agwa ọzọ akpọrọ ""Lord Baelish."" Lord Baelish bụ otu agwa n'ihe nkiri ndị bekee na-eji uche ndị mmadụ anụ garrị. @_valkvolxz kwuru na mgbe mbụ ihe ngosi ahụ malitere, ọ bịa dịka Biggie echezọrọ Brighto mana mgbe ahụ ka ya bidoro nyochawa ya bụ nwa amadi. @itschigbo  kwuru na etu Britho si eji uche eso ụmụ nwaanyị nọ na Big Brother Naịja Lockdown na-amasị ya. @mabelkeri na-eto agwa Brighto na-akpa n'ihe nkiri Big Brother Naija Lockdown. @xeezii  kwuru na etu Brighto si buru achịcha ọkụ n'ụlọ Big brother bụ ihe tụrụ ọtụtụ mmadụ n'anya. Cheta na mgbe emume a bidochara , na ndị mmadụ wepụtara akwụkwọ gosiri ebe Brighto na ndị ụkọchukwu ndị ọzọ ga-aekwu okwu n'emume ụka mana nwa amadị a pụtakwara ozigbo kwuo na ya bụ akwụkwọ bụ adịgboroja n'ihi na ọ bụghị ụkọchukwu. @MichaelOdumeny1 na-eche na Brighto ga-agwa Biggie na ndị ọ chọrọ ka ewepụ n'ụlọ taa bụ ụbọchị mwepụ bụ Wathoni na Dorathy makana ha na-enye ya nsogbu. Achụpụla Kaiysha n'ụlọ Big Brother Achụpụla Kaisha Umaru n'emume Big Brother Naija nke afọ 2020. Kaisha bụ onye nke ise a na-achụpụ na ya bụ asọmpi. Ọ bụ ndị nọ n'ụlọ Big Brother Naija mere ntuliaka were họpụta ya. Cheta na onye meriri ga-eji nde naira iri asatọ na ise na-elele ndị ọzọ. Lee ihe ọzọ na-ewu maka Big Brother Naija Lockdown Kiddwaya so eme Big Brother Lockdown amụnyela soshal midia ọkụ. N'oringo a na-eche na ha mere n'abalị ụnyaahụ bụ ụbọchị iri na ise nke ọnwa Ọgọstụ, ka onyonyo setere ya ebe ọ na-agba egwu. @mister_vaughan_ kwuru na amaghị agba egwu ka eji ama onye ga-enwe ezigbo ego. Ndị mmadụ malitere kwuwe na egwu ọ gbara n'emume ahụ agaghị azọtali ndụ makana ọ maghị agba egwu. Oni nke Ife ekwuola ka agbanwee ihe ngosi a: Ooni na-achị Ife bụ Enitan Ogunwusi ekwuola ka agbanwee ihe ngosi 'Big Brother' ma were nke a kpọrọ "" Big Nigeria Reality Show' nke ga-ana-egosi[pụta ezi ụkpụrụ e ji mara ndị Naijiria. Ogunwusi  sị na Big Brother anaghị egosi nkwenye nakwa ezi agwa eji mara ndị Naijiria. O kwuru nke a n'akwụkwọ ozi o wepụtara dịka e mere ncheta ụbọchị ndị ntorọbịa n'ụbọchị Wenzde. N'uche ya ndị ntorọbịa oge a anaghị etinye anya n'ihe gbasara ọchịchị mana ha jisike arọ nrọ ka Naịjrịa gbanwee. N'ọnụ ya ""Na ntụliaka gara aga naanị mmadụ nde 27 tụrụ vootu ebe ihe ruru nde 170 tụrụ vootu na ntụliaka nhọpụta Big Brother nke afọ ahụ"" O kwuru ka ndị ntoroọbịa gbanwee echiche ha malite ịche maka ọchịchị na etu ha ga-esi soro n'ihe a na-eme maka ọdịnịhụ Naịjirịa. E nyela Tochi na Eric ọsọ n'ụlọ Big Brother Naija Lockdown E nyela Tochi na Eric ọsọ n'ụlọ Big Brother Naija nke agba ise. Nke a na-abịa dịka ha dabanyere n'ime mmadụ anọ ikpeazụ ndị ọnụọgụgụ e ji tụnyere ha vootu agbaliteghi elu n'izu a. Eric, Tochi, Kaisha na Trikytee bụ mmadụ anọ aha ha banyere n'anọ ikpeazụ, tupu a chụpụ abụọ n'ime ha. Tochi na Eric esonyela Ka3na na Lilo bụ ndị a chụpụrụ n'izu gara aga. Ndị mmadụ na-akpọ Ebuka aha dịka ha sị na ọ na-akpọ okwu aha gbasara ihe niile mere n'ime ụlọ ọkachasị ihe gbasara mmekọrịta Kiddwaya na Erica. Ha kwukwara na o ji aghụghọ dụọ Laycon ọdụ maka ọnọdụ ọ hụrụ onwe ya n'etiti mmadụ abụọ ahụ. Lee ihe Erica sara mgbe Ebuka jụrụ ya: Onye ka a ga-achụpụ n'ụlọ Big Brother? Ndị nso nso Big Brother ga-amata onye ga-apụ taa bụ ụbọchị itoolu nke Ọgọstụ kamgbe Ka3na na Lilo na mbido izu ụka a. N'ụbọchị tọzde gara aga ka enyere ndị nso nso ohere ruo elekere iri nke abali ka ha were tunyere onye nke ha ha chọrọ ka ọ kanọrọ n'emume a vootu ha. Ndị so eme emume Big Brother anọọla abali iri abụọ na otu n'ime abali iri asaa na otu ha nere inọ n'ụlọ ahụ. Ihe ise ị kwesiri ịma maka nchụpụ a ga-eme taa Mmadụ iri na isii so na ndị enwereike iwepụ taa n'ime mmadụ iri na asatọ, ma e wepụ Ozo na Dorathy bụ isi na osote isi ụlọ Big Brother. Lee ha: Victoria Adeyele a ma dịka Vee Timmy Sinclair a ma dịka Trikytee Terseer a ma dịka Kiddwaya Praise Nelson Florence Wathoni Anyansi Tochukwu Okechukwu a ma dịka Tochi Eric Akhigbe Erica Ngozi Nlewedim Ezekiel Bright Osemudiame a ma dịka Brighto Aisha Umaru a ma dịka Kaisha Emuobonuvie Akpofure a ma dịka Neo Tolani Shobajo a ma dịka Tolanibaj Olamilekan Agbeleshe a ma dịka Laycon Rebecca Hampson a ma dịka Nengi Lucy Essien Ka mwepụ taa ga-esi gaa Otu onye ga-apụ n'ime mmadụ iri isii akpọkpụtara nwereike ịpụ n'ụlọ Big Brother taa, ndị nọ n'ụlọ ahụ ga-enwekwa ikike ịtụ onye ahụ aka. A ga-enye ndị niile nọ n'ụlọ Big Brother ohere ka ha họpụta otu onye n'ime ndị vootu ha pekarịchara na mpe ga-apụ n'ụlọ ahụ taa. Onye ha ka tụnyere vootu maka ọpụpụ n'ime mmadụ anọ a ga-apụ. Nke a bụ mbụ ndị hibere ọgbakọ a na-eme udiri ihe a. Mgbe Erica, Kiddwaya na Laycon mere ka soshal midia nwuru ọkụ Ndị mmadụ na-egosi mmasị ha n'elu soshal midia maka etu ọyị Nengi na Ozo si aga n'emume 'Big Brother Naija Lockdown'. Ụfọdụ n'ime ha na-eche na Nengi chọrọ ka ya na ụmụnwoke niile nọ n'ime ụlọ Big Brother na-adị na mma mana onweghị onye ọ chọrọ ka ya na ya nwe mmekọrịta. Ọ dịkwazi ka ọ bụ Erica bụ nwaanyị ka chaba ụmụ Naịjirịa n'anya n'emume Big Brother Lockdown. O wuwere na soshal midia n'ụtụtụ a maka etu o si gwa Laycon na ọ hụrụ ya n'anya maka etu uburu ya si acha ọkụ mana onye ọ ka adabakarị ya na ya bụ Kiddwaya. Nke a tituru mmụọ Laycon mere ka ndị mmadụ malite ikwu maka Erica na Laycon n'elu soshal midia. Lee ụfọdụ ihe ha deputara; @peter_agama depụtara nkata ahụ ha kpara ma dụọ Laycon ọdụ ya gbado anya na ihen ọ bịara inweta na Big Borther Lockdown. @thesocialcrib na-ekpe ekpere ka Laycon chezọ maka Erica ruo afọ 600. @iam_Barack na-arịọ Laycon ka ọ hapụ Kid naErica ga n'ihu n'ihụnanya adịgboroja ha. N'ihi mmeri o meriri n'asọmpi a kpọrọ ""Head of House challenge"", Ozoemena e ji Ozo mara abụrụla nwoke mbụ ga-achịkọta ụlọ Big Brother nke agba ise. Ozo na Dorathy bụ onye ọ họpụtara ka o nyere ya aka, ga-anọ n'oche ahụ otu izu. Ha nọchiri Nengi (na Wathoni) na Lucy (na Prince) chịrị n'izu nke mbụ na nke abụọ ha batara n'ụlọ ahụ. N'ihi mmeri a, Ozo agaghị anọ n'oche dị ọkụ mgbe ndị otu ya mmadụ 16 ndị ọzọ ga-azọ isi onwe ha ịhụ na a chụpụghị ha n'ụlọ. Ihe mere Kidwaya na Erica na-ewu Ka e mechara emume nkwapụ na Big Brother ụbọchị abụọ nke Ọgọstụ bụ Sonde, ka ụmụ Naịjirịa setere ihe nkiri ebe Erica na Kidwaya na-apịrịtụ onwe ha. Ihe ha mere atụchaghị ndị nso nso ha n'anya makana ha abụọ ekwubuola na ha hụrụ onwe ha n'anya nke ukwu ma na-esusukarị ọnụ mgbe ọbụla. Ndị nso nso ha abala ha 'kiddricca.' Ngozi Nlewedim bụ onye na-eme ihe nkiri dị afọ iri na isii. Ọ gụrụ akwụkwọ na Met Film School dị na London. O kwuru na ọ chọrọ ibu onye ama ama. Igba egwu n'ihu ugegbe na-amasị ya nke ukwu. Ihe nkiri aramara Praise na Katrịna gbagọjụrụ ụwa anya makana onweghị onye hụtara na abụọ na-ayị ọyị. Ụmụ Naịjirịa nọ n'elu soshal midia na-akatọ Erica so eme emume Big Brother makana ha si na ha aghọtaghị ihe ya na Kiddwaya so emekwa Big Brother na-eme n'okpuru akwa ndịna n'abalị. Ụfọdụ si na etu ya na nwoke ahụ si dịnaa n'elu akwa na-eme ihe sọrọ ha adịghị mma, ebe ụfọdụ kwuru na ha ga-akwado Erica site n'ịtụrụ ya vootu agbanyeghị ihe ha chee na o mere. @Vivi89163601 si na agabanyeghị na Erica tere onwe ya ule n'onyonyo na ọ ka ga-akwado ya site n'itunyere ya vootu. @kween__Lisa kwukwara na ọ ga-akwado Erica Mide kwuru na obi adịghị ya mma maka etu Erica si hapụ onwe ya aka na-eme ihe sọrọ ha. A họpụtara mmadụ iri na asatọ n'ime mmadụ iri abụọ nọ n'ụlo a. Kama emechara wetuo ya ka ọ bụrụ mmadụ anọ bụ Praise, Ka3na, lilo na Eric . Ọ dịrị mmadụ ndị nọ n'ụlọ ka ha họpụta ndị ha chọrọ n'ime mmadụ anọ a ka ha laa. Lee etu ha ụfọdụ n'ime ha sịrị họọ ndị ha chọrọ ka ha pụọ Brighto họpụtara - Eric na Ka3na Nengi họpụtara - Ka3na na Praise Kama ọ bụ Ka3na na Lilo bu ndị ha họpụtara ka ha pụọ. Ụfọdụ ndị na-eme emume Big Brother nke agba ise nwereike kwakọrọ lawa taa bụ ụbọchị Sunday, Ọgọstụ abụọ. N'izu ụka a, mmadụ ruru iri na asatọ tozuru ipụ n'ụlọ ahụ dịka 'Biggie' kwuputara atụmaatụ ọhụrụ a ga-eji mee ya bụ ihe nkiri. Akwụsịla itụ vootu nye ndị ahụ echere ga-apụ n'izu ụka n'emume 'Big Brother Lockdown.' Ọ bụ naanị onyeisi ụlọ ahụ bụ Lucy nakwa osote ya bụ Prince ka apịpịa ọpụpụ agaghị emetụta. Ndị ọzọ a na-eche nwereike ipụ bụ: Ozoemena Chukwu a na-kpọ Ozo Victoria Adeyele  a na-kpọ Vee Boluwatife Aderogba  a na-kpọ Lilo Timmy Sinclair a na-kpọ Trikytee Terseer Kiddwaya Dorathy Bachor Praise Nelson Florence Wathoni Anyansi Tochukwu Okechukwu a na-kpọ Tochi Kate Jones a na-kpọ Ka3na Eric Akhigbe Ngozi Nlewedim a na-kpọ Erica Ezekiel Bright Osemudiame a na-kpọ Brighto Aisha Umaru  a na-kpọ Kaisha Emuobonuvie Akpofure a na-kpọ Neo Tolani Shobajo  a na-kpọ Tolanibaj Olamilekan Agbeleshe a na-kpọ Laycon Rebecca Hampson a na-kpọ Nengi Onye nwere vootu pekarịchara na mpe bụ onye a ga-akwapụ n'emume a. Nengi, Dora, Tolanibaj  e mere nke tọrọ Biati ụnyaahụ bụ Ọgọstụ 1? Kamgbe Big Brother Naijiria nke ugboro ise malitere, ọtụtụ ụmụ Naịjirịa na-aga na soshal midia ekwupute ihe tụrụ ha n'anya gbasara ụbọchị ọbụla gaferenu n'ụlọ ebe a na-eme ya bụ ihe nkiri. Nke mbụ ha manyere ọnụ na ya ụnyaahụ bụ ụbọchị mbụ nke ọnwa Ọgọstụ, bụ ihe ha hụrụ Tolanibaj so eme BBNaija na-eme n'okpuru akwa mkpuchi ahụ ya. Ọtụtụ n'ime ha sị na ha chere na ọ na-apịrịtụ onwe ya aka. Sọ ha ma ihe ha hụrụ mana lee ihe ha kwuru maka ya n'elu soshal midia: @TWEETORACLE na-ajụ ma Tolanibaj a na-apịrịtụ onwe ya aka? @holatunboshift na-ekwusi ike na Tolanibaj nyere onwe ya aka ebe ọ bụ na onweghi nwoke bịara ya n'akụkụ. Nengi o kotere onwe ya ebu akpọmasị? Ndị mmadụ na-ajụ ihe kpatara ụmụnwaanyị ndị ọzọ so eme emume Bigb Brother  ji  ekwo Nengi sokwa eme emume Big Brother ekworo, @zayn_narb si na ọ bụ maka mma Nengi mere ha ji ekwo ya ekworo. Mana ụfọdụ kwuru na Nengi ji aka ya butere onwe ya akpọmasị. @adeyossy_a kwuru na mgbe mmadụ iri na itoolu ya na ha nọ n'ụlọ na-ekwu maka  ihe ọjọ ọ na-eme , na nke a gosiri na Nengi nwere nsogbu. Ndị mmadụ na-eche na Dora na-ewere Nengi iwe maka otu nwoke akpọrọ Ozo Sokwa eme emume big Brother . @dami_larey na-eche na Dora na-ewe iwe na Nengi zuru ụtọ bi ya bụ Ozo. @Bubbles30631081 chee na okwu esighị n'aka Ozo makana o were Dora ka ezigbo ọyị ya. @zee_okoli ekweteghị na ọ bụ maka nwoke ka Dora ji eburu Nengi ihu."	https://www.bbc.com/igbo/afirika-53627240
religion	Ihe i kwesịrị ịma maka Fr Anthony Amadi ga-anọchị Mbaka nwa mgbe nta ilekọta 'Adoration Ministry'	"Bishọp Callistus Onaga nke ụka Katọlik na Dayọsis Enugwu ahọpụtala ụkọchukwu Anthony Amadi ka ọ nọchie ụkọchukwu Ejike Mbaka nwa mgbenta dịka onye nlekọta ekpere 'Adoration Ministry'. Mana ndị ekpere 'Adoration' ajụla ịnabata Fada Amadi dịka onye nlekọta ha. N﻿ke a na-abịa n'agbanyeghi na ọ bụ Fada Mbaka ji aka ya họpụta Fada Amadi, dịka Bishọpụ nyere ya ohere iji aka ya kpọpụta Fada ọ ga-achọ ka ọ nọchie ya nwa mgbe nta. N﻿dị ekpere 'Adoration Ministry Enugu Nigeria' mekwara obere ngagharịiwe ọzọ n'ụbọchị ụka, 'Okụtoba 2, 2022, dịka a malitekwara ekpere ọzọ n'ebe ahụ. I﻿we ha bụ maka na Bishọp ụka Katọlik n'Enugwu dayọsis bụ Callistus Onaga, ewepụla ụkọchukwu Ejike Mbaka dịka onyeisi ụlọ ekpere Adoration nwa mgbe nta. N﻿dị nkwado Mbaka bucha akwụkwọ ndụ n'aka ma mere ngagharịiwe bata n'ogige ụlọ Fada Mbaka na-eti mkpu na-asị: ""we say no"", ""we no go gree"". Ọ﻿ gịnị ka ha sị na ha agaghị ekwe? C﻿heta na Bishọp Onaga mechiburu ụlọekpere 'Adoration Ministry' n'ihi ụfọdụ ihe Mbaka na-ekwu ma ọ na-ezi oziọma, nakwa etu o si eme ekpere ya. M﻿ana n'ụbọchị Fraịde ka akụkọ pụtara na ekpere 'Adoration' ga-amalitekwa ọzọ n'ụbọchị Sọnde, abalị abụọ nke Ọkụtoba 2022, mana Bishọp nyere iwu ihe a ga eme. N﻿'ụbọchị ụka ahụ, Mbaka gwara ndị nkwado ya na Bishọp etinyela ụkọchukwu aha ya bụ Fada Anthony Amadi, onye ga-anọchi anya ya dịka onyeisi 'Adoration' ruo mgbe Mbaka mechara ihe enyere ya mee. Iwu ndị ọzọ nke Bishop tinyere gbasara ekpere 'adoration' gụnyere: Ọ﻿ bụ iwu ndị a ka ndị nkwado Fada Mbaka na-etiri mkpu na-asị ""we say no"", ""we no go gree"". N﻿ke a abụghị nke mbụ ndị nkwado Fada Mbaka na-eme ngagharịiwe gbasara nna ha ukwu. N﻿'ọnwa Jun 2022, oge Bishọp Callistus Onaga nyere iwu ka akwụsị ekpere maọbụ emume ọbụla n'ụlọekpere 'Adoration', ndị nkwado Mbaka mekwara ngagharị iwe na-akatọ Bishop Onaga. H﻿a kwuru ọtụtụ okwu ọjọọ megide Bishop, ụfọdụ kwuru na ""ọ bụghị Bishopụ anyị"". ﻿Otu onye n'me ndị ahụ mere ngagharị iwe kwuru sị: ""Onaga, hapụrụ anyị nna anyị Mbaka. Ana m akpọ ya Onaga, Onaga bụ aha ya, aha ya abụghị Bishọpụ."" Ọ﻿zọkwa, n'ọnwa Mee 2021, ndị nkwado Mbaka meere ngagharịiwe banye n'ime ogbe dị icheiche n'Enugwu dịka ha sị na ha na-achọ Mbaka achọ. N﻿'oge ahụ, asịrị fegharịrị na ndị ntọ tọọrọ Mbaka, ebe ụfọdụ kwuru na ọ bụ Bishọpụ nyere iwu ka e jichie Mbaka. N﻿dị nkwado ya nukọọrọ n'igwe gawa n'ụlọ Bishọp nakwa n'ogige ụlọụka 'Holy Ghost Cathedral' Enugu. H﻿a mebiri ọtụtụ ihe ma n'ụlọ Bishọp ma n'ụlọụka ahụ. M﻿baka mechara pụta gwa ha okwu ma kwuo na ọ bụ Bishọpụ nyere ya iwu ka ọ hapụ ịpụta n'ọha ruo nwa mgbe nta."	https://www.bbc.com/igbo/articles/cxegezddx0ko
entertainment	O﻿nye bụ Evan Enwerem?	A﻿ kpọpụtawa aha ndị Igbo nwere agba n'ihe gbasara ndọrọndọrọ ọchịchị na Naịjiria ma akpọbeghi Evan Enwerem, mara na a kpọwabeghi. E﻿nwerem bụ otu n'ime ndị Igbo garuru n'isi mmiri n'ọchịchị Naịjiria dịka ọ chịrị Ụlọomeiwu Ukwu Naịjiria. Nke a mere BBC ji chọọ icheta nwoke a n'ụbọchị ncheta ọmụmụ ya, ka afọ 15 ọ nwụrụ gachara. Ọ bụrụ na ọ dị ndụ ugbua, Evan Enwerem bụbu onyeisi Ụlọomeiwu Ukwu Naịjiria gaara adị afọ 87 ugbua. N﻿'ihi onye ọ bụ nye ndị Imo steeti, Gọvanọ Hope Uzodimma rụgharịrị ụzọ Gọvanọ Rochas Okorocha rụrụ n'Owerri, nke a kpọburu 'Akachi Road', ma gụọ ya 'Evan Enwerem Way'.	https://www.bbc.com/igbo/articles/cx97n81k4xyo
entertainment	Jonet Makeover: Nwaada ji ntecha jikọọ Buhari, Tiwa Savage na Pete Edochie ọnụ	Ebube Jane Richard dị naanị afọ iri abụọ na atọ (23) mana o sebala aha ya n'obi ndị mmadụ. Ebube sere foto Chadwick Boseman bụ ome ejije na Hollywood ọrịa kansa gburu, tinye ya n'ịntanetị na-amaghị na ọ ga-enwuru ọkụ. Nke a butere anya ndị mmadụ n'ihe ọ na-eme, nke bụ iji ihe ntecha Bekee kpọrọ Makeup agbanwe ihu nke ya ka ọ dị ka ihu ndị a ma ama. O seela ndị gụnyere Onyeisiala Muhammadu Buhari, ome ejije Pete Edochie, otiegwu Tiwa Savage nakwa Phyno. Kedụ etu o si mụta ya? Ebube kwuru na ọ bụ oge e mechiri obodo iji gbochie mkpamkpa ọrịa coronavirus na-akpa ka o jiri malite iji ntecha agbanwe ihu ya etu a, na ọ naghị emebu ya mbụ. Ọ kọwara ebe ga-amasị ha ịhụ onwe ya n'ọdịnihu. Gee ihe o kwuru n'uju ebe a: Onye mere akụkọ a bụ Nnamdi Agbanelo.	https://www.bbc.com/igbo/afirika-54277134
health	Porn Addiction: Lee ihe o nwereike ibutere gị	"N'afọ 2016 ka onye na-eme ihe ejije ama ama bụ Terry Crews kọwara etu ihe onyonyo aramara bụ siri baa ya n'ọbara ma bụrụ nsogbu nye ya. Bekee na-akpọ ọnọdụ nke a Maazị Crews hụrụ onwe ya ""Pornography Addiction"". Okwu ahụ o kwuru mere ka ọtụtụ ndị mmadụ kwuputa etu ha na ihe aramara onyonyo si agba mgba. Ndị ntaakụkọ BBC kọwara na ihe dịka ndị mba Briten mmadụ nde iri na ise lere ihe onyonyo a site n'ọnwa Sepụtemba afọ 2020 ruo ọnwa Jun afọ 2021. A bịa na Naijirịa, ndị na-ekiri ihe aramara ka nkụ. Otu websait na-eme ihe onyonyo aramara a kpọrọ PornHub kọwara na Naijirịa kachasị na ndị na-achọ ihe onyonyo aramara ụmụ nwaanyị buru ibu. Dịka PornHub siri kwuo, Naịjirịa nọ n'elu mba 25 kachasị ekiri onyonyo aramara na-egosi ụmụ nwaanyị buru ibu na mba ụwa. Ọ bụghị sọsọ aramara nwere ụmụnwaanyị buru ibu ka nchọpụta na-egosi ka na-amasị ndị Naịjirịa. Na-agbanyeghị na Naịjirịa na-agbarụrụ mmekọ nwoke na nwoke maọbụ mmekọ nwaanyị na nwaanyị, n'afọ 2016, Google dere na mba ahụ so n'ebe kachasị ekiri atụmatụ Bekee kpọrọ ""Gay Porn"". Nke a pụtara na ọtụtụ mmadụ na mba ahụ, dịka n'ụwa dum, na-ekiri ụdịrị onyonyo a. Mana, dịka ụfọdụ nwere ike kirie ya gara onwe ha ihu na-enweghị nsogbu ọbụla, o nwere ndị ọ na-arịa ahụ ịhapụ ha - maọbụ ndị adịghị anọnwụ ma ya bụrụ na ha ekirighi ya. Dịka Maazị Crews, Maazị Adeniyi Adebola Atiba nwekara nsogbu site n'etu o siri na-ekiri ụdịrị onyonyo a. Ọ sị na ihe onyonyo aramara chere ya ezigbo aka mgba. Ugbua, ọ bụzị onye na-adụ ndị mmadụ ndụmọdụ maka nsogbu dị iche iche nke gụnyere maka ihe onyonyo aramara ọkachasị Porn Addiction. Atiba kọwara na ọ bụ maka na ọ na-anọkarị onwe ya nke Bekee na-akpọ ""loneliness"" soro kpata ya ile ihe onyonyo aramara. O kwuru sị, ""Dịka onye na-arụ ọrụ gbasara ịntanetị, ị nwereike na-arụ ọrụ n'oge abalị ihe gbasara pornography etipụta isi ka ị nyochaa ya"". O kwukwara na ọ bụ n'akwụkwọ nwere ihe aramara n'ime ya ka o siri bido banyezia na nke nkịrị. Atiba kwuru, ""Ọ bụ ụfọdụ akụko anyị na-agụ oge anyị pere mpe soro bido ọnwụnwa ilele ihe aramara"". O kwuru na dịka onye toro n'ụlọụka, na onweghị ihe ọ ma maka mmekọ nwoke na nwaanyị. Atiba kwuru maka na enweghị onye guziri ya maka mmekọ nwoke na nwaanyị so na ihe mere o jiri bido ikiri ihe onyonyo aramara. Adeniyi Adebola Atiba kwuru na Porn addiction mere na ọ bụrụ na ya eleghị ihe aramara maọbụ gbọọ ncha na ọ nweghị ike ịche uche nke ọma. Lee ụfọdụ ihe o kwuru na-eso Porn Addiction : Oke ịgbọ ncha (Masturbation) Adeniyi kọwara na ile ihe onyonyo aramara mere ka o bido gbọwa ncha. Ọ kọwara, ""ịleecha ihe onyonyo aramara ị ga-achọ ụzọ ị ga-esi nwereonwe gị nke ga-ebute oke ịgbọ ncha"". O kwuru na ya bụ ihe ga-adịzị ka usoro nke bụ onye leecha ihe onyonyo a, ọ chọwa ịgbọ ncha. Obi Amamikpe Dịka m bụ onye na-eziza oziọma n'ụka, ihe aramara mere ka obi na-ama m ikpe mgbe ọbụla m chọrọ ịrụ ọrụ oziọma. O kwuru sị, "" Ọ bụ ibu arụ dịịrị m, nke mere na ụfọdụ mgbe m na-atule ịkwụsị ọrụ oziọma n'ụka"". Obi Ịdamba (Depression) Atiba kwuru sị, ""ịkwu eziokwu, ọ mere ka obi daa m mba"". Ọ kọwara na mgbe ọbụla ọ chetara etu ihe aramara sị echere ya aka mgba na obi na-ada ya mba. Ike okpụkpe ịgwụ mmadụ O kọwara na nke a mere ka ọ kwụsị ịkpere Chi ya ekpere. O kwuru sị,"" Ọ mere ka m chere na m adịghị ọcha nke mere na ọ naghị ekwe m kpee ekpere"". Atiba kwuru na mgbe mmadụ na akacha amata na ihe onyonyo aramara abanyela ya n'ọbara bụ mgbe ọ nweghịike ịkwụsị ile ya. Ọ kọwara sị, ""ọ bụ  ijị aka gị bido ihe kama ịnweghịzị ike ịkwụsị ya"". Ihe ọbụla dị etu a na-ejisi ndụ mmadụ ike. ""Etu m sịrị merie Porn Addiction"" - Adeniyi Adebola Atiba Adeniyi Adebola Atiba kwuru sị, ""Porn addiction na-eme ka onye na aṅụ ọgwụ ike"". Atiba kwuru na ọ bụ dịka ọ chọrọ ịlụ nwaanyị were kọọrọ nwunye ya ka njem mmeri ya siri bido. O kwuru sị, ""A gwara m nwunye m nsogbu Porn addiction m nwere, ọ nyere m aka nke ụkwụ. Ọ hụrụ na m anaghị anọ naani m mgbe niile ma na-akpọtụrụ m ọtụtụ mgbe"". O kwukwara na ihe ndị dị mkpa mmadụ kwesịrị ịme iji merie porn addiction bụ: Kedụ ihe ndị Nne na Nna ga-eme iji gbochie ụmụ ha ịbanye n'aka Porn Addiction? Adeniyi Adebola Atiba kwuru sị, ""Ọ dị mkpa ka nne na nna hapụ izoro ụmụ ha ihe gbasara ahụ nwoke na nwaanyị, na ihe gbasakwara mmekọ nwoke na nwaanyị"". Ndụmọdụ Atiba nyere ha gụnyere - Ihe ndị nnyocha ọkaibe sayensi na-ekwu Lee ihe Robert Hudson onye bụ ọkaibe na nyocha maka ndị aramara bara n'ụmị nke bụ ""Sex addiction"" na bekee kwuru maka nsogbu Porn addiction. Hudson kwuru sị,"" ịle ihe onyonyo aramara abụghị nsogbu. Ọ dịka ịṅụ mmanya. Ụfọdụ nwereike ịṅụ mmanya etu ha kwesịrị"". O kwuru sị,"" Mgbe ihe onyonyo aramara bụ nsogbu bụ mgbe ya bụ ihe wegharịrị ọnọdụ chịwazie na ndụ onye ahụ"". Hudson gara n'ihu kwuo, "" Ihe onyonyo aramara aghọọla nsogbu mgbe onye ahụ bidoro hapụ mmekọ ndị mmadụ dịka ọ na-achọ ohere ka ọ kịrịe ihe aramara"". O kwuru na ihe mbụ ha na-agwa ndị nwere nsogbu Porn Addiction bụ ka ha kwụsị ịgbọ ncha ọnwa atọ nke ga-eme ka ha nweta onwe ha ma kwụsị ịle ihe onyonyo aramara. Hudson kọwara sị, ""Nke a abụghị na a gwọọla gị kama ọ bụ ihe ngosi na ịnwereike ibi ndụ gị ma ịleghị ihe onyonyo aramara""."	https://www.bbc.com/igbo/afirika-57983386
health	Dandruff, Scalp psoriasis, Ringworm na ihe ndị ọzọ na-eri ntutu gị	"Ọtụtụ oge ka ị ga-ahụ ebe mmadụ na-akụ isi ya kpakam kpakam chee na ọ bụ inyi dị ya n'isi na-akọ ya ọkọ, mana ha amaghị na ọ bụghị naanị na ntutu ruru inyi mere ihe ji ata mmadụ n'isi ahụ. Ụfọdụ ndị na-eche na ọ bụ akwọsaghị mmiri n'isi nwereike ime ka isi na-akọ mmadụ ọkọ, ebe ụfọdụ na-eche na ihe niile na-eme ka mmadụ na-akụ onwe ya aka n'isi n'ihi ọkọ na-akọ ya bụ na ""igu dị ya n'isi"" maọbụ na ""dandruff na-enye ya nsogbu"". Mana ị ma na e nwere ihe ruru ọrịa iri na-ata mmadụ arụ n'isi, nke ụfọdụ n'ime ha na-erikwa ntutu mmadụ, na-eme ka ọ na-adasịsị maọbụ ghara ito ogologo? Akụkọ a ga-akọwara gị ihe ndị ahụ na-eri gị nri n'isi nakwa ụzọ ị ga-esi nyere onwe gị aka. Ọ bụ eziokwu na ị ga-ejinwu ihe e ji agba n'ahụ agba n'isi n'ihi na ala isi gị na anụahụ gị bụkwa otu, mana ọtụtụ mmadụ amaghị nke a. Ụfọdụ ihe ndị a na-ata mmadụ isi nwekwara ndị nke na-ata n'ahụ, nke bụ na i were ihe ị ga-eji luso nke dị gị n'ahụ luso nke na-ata gị n'isi, o butekwa ụdịrị ọgwụgwọ ọ ga-enye gị n'ahụ. Sebhorric Dermatitis bụ ọrịa na-ebute oke ọkọ n'isi, nke na-eme ka ala isi mmadụ na-acha ọbara ọbara. Ọ na-adị ka nke Bekee kpọrọ ""dandruff"", mana ebe o si ka njọ bụ na ọ na ọ na-amụba amụba n'isi; o nwekwara ike ime mmadụ ma n'ihu ma n'obi ya (ebe ndị Bekee kpọrọ ""sebaceous areas""). Ebe ọrịa a si ka njọ bụ na ọtụtụ ndị bu ya akpagharị amaghị na ha bu ya. Ọ na-emekwa ma nwoke ma nwaanyị, ọkachasị ndị nwere ntutu. Ọ na-ebidokarị mgbe mmadụ ka malitere ntoroọbịa, mana ndị ọkachamara kwuru na ọ na-akacha enye ụmụnwoke nsogbu. Ụfọdụ oge ọ na-emekwa ụmụaka a mụrụ ọhụrụ, mana ọ naghị anọte aka tupu ọ laa. Ebe o si dị mma bụ na ọ naghị esi na nne na nna fere na nwa. Gịnị na-ebute ya? E nwere Yist a kpọrọ ""Malassezia"" na-ebi n'ahụ mmadụ nke nwereike ịmụbawanye wee bute ọrịa a. O nwekwara ike ibido ma ọ bụrụ na ihe na-alụso nje ọgụ n'ahụ mmadụ mekarịa ka o si eme ma Malassezia a metụta ya. Ihe na-akpalite ya gụnyere ike ọgwụgwụ nakwa oke ndọkasị ahụ. Ọzọ bụkwa na ọ na-aka akpa ike n'oge njụmoyi karịa na mkpomọkụ. Ọ bụghịkwa ihe mmadụ na-eri na-ebute nke a. Etu e si agwọ ya E ji ihe ndị na-akụda yist ahụ agwọ ya, ihe gụnyere ncha e ji asa isi nakwa ude ọpụrụiche nke a na-arụpụta maka ọgwụgwọ ya. A na-agwọ ya agwọ mana o nweghi ngwọta. Nke bụ na mgbe ị kwụsịrị ịgwọ ya, ọ ga-abịaghachite; mana ala isi gị malite ịchapụ ọcha, ka na-eji ncha isi na-ebughi 'fụngaị' na-asa isi gị ma na-etekwa ude mmiri (moisturiser) kwa izu iji kwụsị mbịaghachite ya. Ọzọ bụkwa na ụfọdụ na-eji maka ya aga ụlọọgwụ ka e nyochaa ma gw ha etu ha ga-esi lekọta ya. Ọ bụ eziokwu na ọtụtụ mgbe isi na-akọ mmadụ ọkọ, na ọ bụ dandruff ka ọ na-arịa, mana o nweghi ihe mebiri n'ihi na ọ naghị efe efe. Ọ bụkwa eziokwu na dandruff na-adasịsị na-adakwasị n'elu akwa ma ị na-akọ ọkọ (ị na-akọ ọ na-atọ gị), mana nke a nwere ngwọta. Gịnị na-ebute ya? Otu ihe ị ga-ama bụ na ọ bụghị iru inyi na-ebute dandruff, mana ọ na-aka apụta ihe ma ọ bụrụ na ị naghị asa isi gị kwa mgbe. Mana njụmoyi nakwa ndọkasị ahụ na-eme ka nsogbu ya karịa. Ihe a kpọrọ Malassezia globosa bụ ihe na-ebute dandruff, nke na-eri mmanụ dị na ntutu nakwa n'ahụ mmadụ. Etu e si agwọ ya Chọọ ncha e ji asa isi nwere ọ bụrụgodi otu n'ime ihe ndị a: zinc pyrithione, salicylic acid, selenium sulphide (maọbụ selenium sulfide), ketoconazole nakwa coal tar. Na-asa isi gị ọ bụrụgodu ugboro abụọ n'ime otu ọnwa; ị tinye ya ncha ahụ hapụ ya ka ọ nọruo nkeji ise maọbụ iri tupu ị sachapụ ya. Ị hụtụla ebe mkpu pụrụ ndị mmadụ n'ọnụ n'ihi na otu onye tọpụrụ isi ọ kwanyere? Nke a bụ otu ọnọdụ scalp psoriasis nwere ike itinye gị n'ime ya. Ọrịa nke a na-asọ itinye ihe Bekee kpọrọ ""Synthetic"" n'isi onye ojii, (gịnị ka nwaanyị ga-etinyezi n'isi ya ebe ọ bụ ya ka e ji emepụta ma ""attachment na weavon"" ụfodụ e ji eme isi?) Ọ na-abụ i tinye ihe n'isi gị ọ malite ikpekasị ma na-akọ gị ọkọ, mana ị kọọ ya ọkọ o nwere ike imerụ gị ahụ maọbụ mee ka ebe ahụ na-akọ gị ọkọ na-acha ọbara ọbara. Ị sịkwanụ ka ị kụwa isi gị kpakam kpakam, ị nwere ike ịkụta isi ọwụwa. Gịnị na-ebute ya? Ndị ọkammụta na-eche na scalp psoriasis na-abịakarị site na mgbe ihe na-alụso nje ọgụ n'ime ahụ mmadụ anaghị arụsi ọrụ ike, nke bụ na mkpụrụndụ nke T ọrụ ya bụ ị na-alụso nje na ọrịa ọgụ ga-ahapụ ya bụ ọrụ ma lụso mkpụrụndụ nke dị mma ọgụ, nke na-eme ka ọ mụbawanye. Mkpụrụndụ ndị ahụ na-apụtazị n'anụahụ mmadụ ebe ọ na-eme ka ọ chaa ọbara ọbara, zaa aza, na-ekpekasị ekpekasị ma na-akọ ajọ ọkọ. Ha na-echekwa na ọ na-esi na mkpụrụndụ efe efe ma ọ bụrụ na nne na nna onye nwere ya. Ọzọ bụkwa na etu onye si ebi ndụ na-ebutekwa ya; dịka onye na-ese anwụrụ, onye aṅụrụma, onye buru oke ibu nakwa onye nọ n'oke ihe mgbakasị ahụ nwere ike ibute ya. Etu e si agwọ ya Scalp psoriasis na-eri ntutu mmadụ, mana ọ na-etochikwa ma ọ bụrụ na onye nwere ya na-elekọta isi ya ọfụma. A na-eji ihe ndị nwere Anthralin, Calcipotriene, Betamethasone, Tazarotene, Methotrexate, Oral retinoids n'ime ọgwụ ọṅụṅụ, agwọ ya. Ọzọ bụ nke a kpọrọ Phototherapy. Ị nwekwara ike iji ụfọdụ ihe dị n'ụlọ gị gụnyere aloe vera, apple cider vinegar, baking soda, mmanụ akị oyibo, garlic, oatmeal, nnu epsom, turmeric nakwa mmanụ osisi tii agwọ ya. 4) Ringworm (Tinea Capitis) Nke a bụ nke ndị Igbo na-akpọ ọkpụ isi oringo. Ọ bụ eziokwu na ikpuru dị n'aha ya (ringworm), mana ọ bụghị ikpuru na-ebute ya bụ ọrịa. Ọ na-egosikarị dịka ihe gbara gburugburu na-acha ọbara ọbara, na-erikwa ntutu mmadụ ihe o richatara. Ọ na-efe efe site na mmadụ fere na mmadụ nakwa anụmanụ, ọ na-emekarị ụmụaka mana ọ na-emekwa okenye. Gịnị na-ebute ya? Ọ bụ nje a kpọrọ dermatophyte na-ebute ya, nke na-eme ka ọ na-akọ ezigbo ọkọ. Etu e si agwọ ya Ọtụtụ oge a ga-eji agụba a ga-atụfu ozugbo kpụchaa gị akụkụ isi ebe ọ na-eme gị tupu agwọwa gị ya, mana ozi ọma bụ na o nwere ngwọta. A na-eji ude e ji etegbu nje nakwa ncha e mere maka ịsa isi bu nje asagbu ya. Ụfọdụ na-aṅụkwara ya ọgwụ. Gbaa mbọ hụ na gị na onye nwere ọkpụ isi oringo ekeghi otu mbọ isi, okpu, ejighi otu akwa ehicha ahụ nakwa edinaghị n'otu akwa. 5) Isi nkwọcha (Alopecia) Alopecia bụ aha a na-akpọkarị ndapụ ntutu n'ụzọ dị iche iche. Mana ozi ọma so ya bụ na o nwere ngwọta ụfọdụ oge, ma i lekọta ntutu gị ọfụma. Gịnị na-ebute ya? Ụfọdụ oge ọrịa na-ebute mfopu ntutu, ndọkasị ahụ na-ebutekwa ya. Ụfọdụ oge onye na-anata ọgwụgwọ maka ọrịa kansa na-enwekwa ọrịa alopecia a; ọzọ bụkwa na oke ibu na-emekwa ka ntutu ndị mmadụ na-adapụsị, ọzọ bụkwa onye iron ezughi oke n'ime ahụ ya. Etu e si agwọ ya A na-eji Finasteride na minoxidil agwọ isi nkwọcha n'ụmụnwoke, na-eji minoxidil agwọ ya n'ụmụnwaanyị (Finasteride adịghị nwaanyị mma n'ahụ) A na-ejikwa nke Bekee kpọrọ Immunotherapy (bụ ite kemịkal n'elu ebe kwọchara akwọcha) agwọ ya, nakwa nke a kpọrọ steroid (ma ude ya ma ntụtụ ya). Ụfọdụ na-eme nke Bekee kpọrọ ""hair transplant"" nke bụ iweta ntutu ọzọ rụnye ya n'isi gị. 6) Igwu (Lice) A na-ahụkarị igwu n'isi ụmụaka n'ihi etu ha na-esi egwukọta egwu. Ọ bụghị inyi na-ebute ya, kama ọ na-efe efe. Ọ na-akọ ezigbo ọkọ, na-adị ka enwere ihe na-agagharị gị na ntutu, mana a na-eji mbọ nwere eze kịrịkịrị achọta ya na ntutu mmadụ. Etu e si agwọ ya Ncha ọbụla e ji asa isi ga-agwọnwu ya. Bọọ isi gị nwayọ nwayọ oge mmiri ka dị n ya, ruo mgbe ị bọpụchara ya. Mmanụ osisi tii, mmanụ eucalyptus nakwa nke lavenda na-enyekwa aka. Ụfọdụ ọrịa ndị ọzọ nwere ike iri gị nri n'isi maọbụ mee ka ntutu gị na-adapụ gụnyere ndị: Ụgwọ bụ nke Bekee kpọrọ Eczema, Impetigo, Folluculitis nakwa Isi nkwọcha ụmụnwaanyị bụ nke Bekee kpọrọ ""Female pattern baldness"". Otu ihe e nwere iji elekọta ụfọdụ n'ime ọrịa ndị a bụ ihe Bekee kpọrọ ""Emollients"". Gịnị ka ọ bụ? Emollients bụ ihe nwere dịka ude mmiri a na-etekwasị n'ahụ iji wetulata mmefu mmiri dị n'ahụ mmadụ, ma jirikwa ya na-ekpuchite nakwa echekwa anụ ahụ. A na-ejikarị ya elekọta ahụ na-ekpekasị ekpekasị maọbụ ahụ mmiri kọrọ. Ihe nkiri a ga-amasị gị:"	https://www.bbc.com/igbo/afirika-53197101
sports	World Cup Draw: Lee mba ndị ga-ezute onwe ha n’asọmpị iko mbaụwa 2022	Otu nchịkọta egwu bọọlụ na mba ụwa bụ Fifa n'ịchafụ ewepụta mba ndị ga-ezute onwe ha n'asọmpị iko mbaụwa nke 2022 a ga-agba na mba Qatar. Mba Briten ga-ezute mba Amerịka ebe mba Mexico ga ezute mba Argentina dịka akwụkwọ ozi Fifa siri depụta. France bụ mba nwetere mmeri n'asọmpị a n'afọ 2018 ga-ezute Denmark ebe Portugal bụ mba Cristiano Ronaldo ga-ezute Uruguay. Mba Qatar bụ mba a ga-anọ gbaa asọmpị a ga-ezute mba Netherland na oke nke 'Group A' ebe mba Brazil ga-ezute Switzerland, mba Belgium ga-ezute Croatia ebe Spain na Germany ga-achịpụ ya. Group a nke Spain na Germany nọ bụ nke mmapụ obi dịka ọtụtụ mba ndị nọ na ya bụ mba nd ọkaibe n'egwu bọọlụ. Lee mba ndị ozọ ga-ezute onwe ha ebe a: Asọmpi a ga-amalite n'ụbọchị Mọnde, bụ ụbọchị 21 n'ọnwa Nọvemba dịka egwuregwu mmepe asọmpị ga-abụ nke mba Qatar na mba Ecuador n'ama egwuregwu Al Bayt dị na Qatar. A ga-agba nzugbu nzugbu asọmpị ruo ụbọchị Fraịde bụ ụbọchị abụọ n'ọnwa Disemba  tupu egwuregwu mgbapụ nke mbụ amalite n'ụbọchị atọ nke ọnwa Disemba 2022. A ga-agba asọmpị ikpeazụ nke iko mbaụwa nke afọ 2022 n'ama egwuregwu Lusail n'ụbọchị 18 nke ọnwa Disemba 18. Kedụ maka usoro nchekwa n'aka ọria Covid-19? Otu ahụike mba ụwa bụ WHO n'ịchafụ, ọtụ egwuegwu Fifa na mba Qatar enwela nkweọrịta n'ihibe usoro nchekwa ahụike ndị mmadụ n'asọmpị iko mbaụịwa nke 2022 a ga-eme na Qatar Ha atọ kwuru na emume a ga-eso usoro nchekwa maka ọrịa covid nye ndị niile ga-abịa ya bụ asọmpị Qatar 2022.	https://www.bbc.com/igbo/afirika-60961303
sports	Ivory Coast vs Algeria: Algeria na Nigeria ga-agba egwu onye ike ga-agwụ	"Ka ọ dị ugbua, Ọljiria na Naịjirịa ga-alụ ọgụ isi ekwe ọnwụ mgbe otu abụọ a ga-ezute n'ọkara-ikpeazụ nke Africa Cup of Nations (AFCON). Ọljiria ji goolu anọ ha nyere na penariti ji merie Aịvọrị kost nyere naanị atọ n'ime ise ise ha gbara. N'ime nkeji iri itoolu e ji gbaa bọọlụ, otu abụọ a gbara bọọlụ ka ndị ji ibe ha ụgwọ akwụcha akwụcha. Nke mere ka Sofiane Feghouli nke Ọljiria buru ụzọ nye goolu na nkeji 20. Baghdad Bounedjah mechara goolu ọzọ na nkeji 48 mana a gụfuru ya agufu. N'ọkara nke abụọ, Jonathan Kodjia gbaara Aịvọrị kost aka ahịa na nkeji 62. Na ha nyere goolu abụọ a egboghi ọgụ a, makana ha mechara gbaa nkeji iri atọ ọzọ nke Bekee kpọrọ ""extra time"", iji zọọ isi onwe ha. Ka isi apụtaghị, ọ banyere na ""gbaa ka anyị laa"", bụ penariti, ebe mba abụọ a zọrọ isi onwe ha. AỊVỌRỊ KOST      ỌLJIRIA Franck Kessie - nyere                                 Ramy Bensebaini - nyere Maxwel Cornet - nyere                              Islam Slimani - nyere Wilfried Bony - riri                                     Andy Delort - nyere Max-Alain Gradel - nyere                         Adam Ounas - nyere Geoffroy Serey Die - riri                          Mohamed Youcef Belaili - riri"	https://www.bbc.com/igbo/egwuregwu-48957619
politics	A﻿tiku Abubakar ọ nọ n'ute ọrịa? Lee ihe anyị ma	"O﻿tu n'ime ndị ozi Atiku Abubakar bụ onye ji ọkọlọtọ Peoples Democratic Party azọ ọkwa onyeisiala Naịjirịa na 2023 bụ Muhamed Sanusi Hassan ekwuola na ọnweghị ihe na-eme onyeisi ya bụ Atiku dịka Femi Fani Kayode dere n'akara Twitter nakwa Facebook ya. Fani-K﻿ayode sị na sị na anya ajụ buru Atiku ma ọ daa n'ọdọụgbọelu dị n'Abuja mgbe o si Kaduna steeti lọta. N'ebubo ahụ, F﻿ani-Kayode kwuru na mgbe ha nọ n'ụgbọelụ ka Atiku na-ekwu na oke isi na-awa ya. Ọ﻿ sị na ngwangwa ha ruru Abụja ka ndị otu ya fepuru ya ka ọ gaa Fransị maka ọgwụgwọ. A﻿tiku na ndị isi ndọrọndọrọ ndị ọzọ gara Kaduna maka ọgbakọ achụmnta vootu nke dị okenye mpaghara ugwu Naịjirịa bụ 'Northern Elders Forum' haziri. Sanusi Hassan bụ onye mgbasaozi Atiku na sosha midia gwara BBC nke a n'ekwentị n'ụtụtụ bụ Wenezde. Ọ﻿ sị na, ""Femi Fani-Kayode abụghị onye anyị ga-eji okwu ya kpọrọ ihe,  ọ bụ ihe doro onye ọbụla anya"". H﻿assan sị na nke bụ eziokwu bụ na Atiku si Kaduna bata Abuja ma sizie ebe ahụ gawa mba Fransị ozugbo maka mkparịtaụka ya na ndị ọzọ na ndị ntaakụkọ nwere. B﻿BC gwara ya ka ọ zitere anyị ihe onyonyo Atiku ebe ọ gwara ndị Naịjirịa na ahụ dị ya mma. M﻿ana Hassan sị na ""nke ahụ abaghị uru maka na ọ bụ onye ahụ adịghị na-ekwu na ahụ dị ya"".. O﻿ kwukwara na ndị otu ziputara foto ebe Atiku na ndị mmadụ nọ iji gosi na ahụ dị ya mma. Ọ﻿ sị ndị mmadụ egekwala ndị otu PDP ntị maka ihe ọ kpọrọ mmegharị anya ha na-emeghari ndị mmadụ. B﻿BC Igbo ka na-agba mbọ ịnụta n'ọnụ Fani-Kayode ebe o si nwete akụkọ na ahụ adịghị Atiku Abubakar."	https://www.bbc.com/igbo/articles/cg3nq95z00zo
politics	Ghana si na ha anwụchiela ndị chọrọ ichutu Onyeisiala Akufo-Addo n'ọkwa	"Ndị ọrụ nchekwa na Ghana akọọla etu ha sị gbochie ndị ha si chọrọ ịnapụ ikike n'aka na-achi mba ahụ bụ Nana Akufo-Addo. Ndị ọrụ nchekwa a banyere ọrụ n'ọnụ ụtụtụ ụbọchị Fraịde gara aga ma nwụchịkọ ndi a ha na-enyo bụ ndị ha sị na ha na-akpa nkata ịchụtu onyeisiala Ghana ma nọchịe anya ya. Dịka akwụkwọ mgbasaozi ụlọ ọrụ Mgbasa Ozi wepụtara kwuru, ndị ọrụ nchekwa rụrụ ọrụ ha nke gunyere ime nyocha ma chopụta nke bụ eziokwu tupu amalite nwụchịkọ ndị a. ""Njem a ndị ọrụ nchekwa di iche iche tinyere aka na ya pịnyụrụ, nkata akpara iji chupu onyeisiala, bụ nke kaara itinye mba Ghana na ọgbaghara. "" Ọ bụ Maazị Kojo Oppong Nkrumah binyere aka n'akwukwọ mgbasaozi a. Ndị a aka ji bụ Dọkịnta Frederick Yao Mac-Palm, onye ọkpụ egbe aha ya bụ Ezor Kafui na Bright Allan Debrah Ofosu. Ụlọ ọrụ mgbasaozi sị ""n'etiti ọnwa Juun na Ọgọọst nke afọ 2018, BB, bụ onye na-agara Dọkinta Mac-Palm ozi, gakwuru ụfọdụ ndị ọrụ nchekwa ka ha soro kpa nkata ichutu gọọment were ọnọdụ."" E kwuru na ndị a mere nzukọ na nuzo na ebe akpọrọ Next Door Beach ma nwaa akụrụmgwa ha chọrọ iji mezuo ebumnuche ha na gburugburu Laboma Beach. Ngwaagha a ndi ọrụ nchekwa natara ha gunyere egbe nkenke akpụrakpụ na ọbọ mgbo ya, egbe nke emere n'ofesi na ọbọ mgbo abụọ, ihe na akwụ anụrụ ọkụ atọ nakwa mma. Ka akụkọ na foto ndị kpara nkata nakwa akụrụmgwa ha ruru soshal midia, ụfọdụ mmadu malitere ịjụ ma gọọment okwukwara nke bụ eziokwu maka nkata a ha si na ndị a kpara. Ndi ọzọ na-aju maka akụrụmgwa ndị egosiri o zuru ibuso ndị agha Ghana agha."	https://www.bbc.com/igbo/afirika-49798240
sports	Humble Li Orji, nwa ada na-eritere Naịjirịa olaedo n’asọmpị Taekwando	Humble Li Orji, dị afọ 25 ugbua dị afọ 18 oge o ritere nturu ugo mbụ ya na Taekwando. Kemgbe ahụ o ritela ntụrụugo 30 nke gụnyere ọlaedo atọ n’asọmpị mba ụwa. Na mkparịtaụka, Orji kọrọ maka njem ya na Taekwando nakwa etu ụmụnwaanyị ga-esi amụta itinye uche na ihe ha na-eme. O kwukwara maka ịta ahụ dịka mmadụ iji ya nyere onwe ya ahụ nakwa etu mmadụ ga-eji Taekwando chekwa onwe ya. Ọrji kọwakwara ihe mere ụmụnwaanyị ji akarị ụmụnwoke na Taekwando. Gere akụkọ a n'uju. Onye mere akụkọ a bụ Vining Ogu.	https://www.bbc.com/igbo/afirika-53510026
politics	Etu otu onye siri nwuo, ndị ọzọ merụọ ahụ n’ọgbakọ ime ụlọ APC na Rivas steeti	"Akụkọ si Rịvas Steeti pụta taa bụ Wenezde, ụbọchị 18 ọnwa Mee, 2022 kọwara etu ọgbaghara siri dapụta n'Ọgbakọ ime ụlọ ndị patị All Progressives Congress (APC) na steeti ahụ. Otu onye nọ ebe ahụ ihe mere na-achọghị ka a kpọọ aha ya gwara BBC Igbo na ya bụ ọgbaghara tara isi otu onye ebe ndị ọzọ merụrụ ahụ. Ka o si kwuo, ndị nkwado otu onye pati ahụ bụ sịnetọ Magnus Abe pụtara n'igwe malite ngagharịiwe n'akuku okporoụzọ Evo maka okwu ha sị bụ okwu Ikpe na-ezighị ezi nye nna ha ukwu bụ Abe. Nwoke ahụ kwukwara na ndị mmadụ tuziri ha aka ka ha gaa n'ụlọọrụ APC nke steeti ahụ dị n'ụzọ Woji, GRA, Pọtakọtụ. O kwuru: ""Mgbe anyị ruru ebe ahụ bụ ebe a na-eme ọgbakọ ime ụlọ APC anyị malitere igosi iwe anyị"" ""Ọtụtụ ndị nchekwa jupụtara ebe ahụ ma gbuochie anyị ibanye geetị ụzọ ebe ahụ"" Ọ gara n'ihu kwuo: ""Ụfọdụ ndị ntorobịa so pụta ngagharịiwe ahụ malitere ịtụ ndị nchekwa karama nke kpasuru ha iwe"" O kwuru na ọ bụ mgbe ahụ ka ndị nchekwa malitere gbaliwe egbe elu nke mere ọsọ jiri taa. Ọ kọwara na ndị nchekwa ahụ gbara egbe aghara aghara nke tinyere ha ụjọ n'ahụ. ""Mgbe ya bụ ihe dajụrụ, anyị huru ozu otu onye a na-eche azọgburu mgbe ọsọ tara"" Ndị nọ ebe ahụ kwukwara na ọgbaghara merụrụ ọtụtụ ndị nke ha ahụ. Mbọ niile BBC gbarala ịnụ olu ndị uweojii na Rivas Steeti maka okwu a amịtabeghị mkpụrụ ugbua."	https://www.bbc.com/igbo/afirika-61501547
entertainment	Kanye West ejirila anya mmiri zọpụ njem ịzọ oche onyeisiala Amerịka	"Kanye West bụ onye a ma ama n'iti egwu malitere ịchụnta vootu ya maka ntuliaka onyeisiala mba Amerịka nke afọ 2020 n'obodo Charleston dị na South Carolina. West dị afọ iri anọ na atọ (43) na-azọ ọkwa a na nke onwe ya n'aha pati ọ kpọrọ ""Birthday Party"". N'emume ahụ, oti egwu a mere mkpebi banyere iwu ma kwuo ọtụtụ okwu banyere ite ime nakwa onye mkpochapụ ire ohu bụ Harriet Tubman. Ite ime ga-abụ ihe iwu kwadoro Kanye West kwenyere na ite ime kwesịrị ịbụ ihe iwu kwadoro n'Amerịka, ma sị na e kwesịrị ịkwado nwaanyị mụrụ nwa ọhụrụ n'ụzọ ego - tụnye arọ na "" onye ọbụla nwere nwa ga-enwete otu nde dọla"". ""Otu ihe ga-enye anyị nwereonwe bụ naanị irube isi n'iwu ndị e nyere anyị maka alaeze e kwere na nkwa,"" O kwuru. ""Ite ime kwesịrị ịbụ ihe iwu kwadoro ị ma maka ihe ọ bụ? Iwu a esighi na Chineke, ya mere kedụ ihe mere ya iwu?"" O nwere mgbe ọ malitere ibe akwa dịka ọ na-ekwu maka ite ime, sị na ọ fọrọ obere ihe ka nne na nna ya tee ime ya: ""A karịghị inwe onye dịka Kanye West, maka na nna m enweghi ohere."" O kwukwara: ""Egbuchaala m nwa m nwaanyị...ọ bụrụgodi na nwunye m [Kim Kardashian] ga-agba m alụkwaghị m n'ihi okwu a, ọ bụ ya webatara North n'ime ụwa, mgbe m na-achọghị ya. Onweghi mgbe e kpochapụrụ ire ohu N'oge ọzọ, o nyere nkọwa uche ya banyere onye kpochapụrụ ire ohu n'agba afọ narị iri na itoolu bụ Harriet Tubman. ""Harriet Tubman ekpochapụghị ohu n'ezie, ihe o mere bụ ị sị ndị ohu ahụ gaa rụọrọ ndị ọcha ọzọ ọrụ,"" o kwuru. A mụrụ Tubman n'ohu mana o jisiri ike gbapụ site n'ugbo dị na Maryland n'afọ 1849, mgbe ọ dị afọ 27. Ya lọghachị na mpaghara Saụt ịzọpụta ndị ohu ọzọ n'ụlọ ohu a kpọrọ ""underground railroad"", tinye ndụ ya nihe izendụ iji nye ndị ọzọ nwereonwe. West bekwara akwa mgbe ọ na-ekwu maka nne ya nwụrụ n'afọ 2007 na nsogbu pụtara mgbe ọ na-awa ahụ. Kanye West onwere ohere ịpụ n'ikpe vooru nke steetị? West, bụ onye kwupụtara uche ya ịzọ ọkwa n'ụbọchị 4 ọnwa Julaị, enweteghi ohere itozuoke ịzọ ọkwa n'ọtụtụ steetị. O kweịrị inwete ọtụtụ nkwado ga-ezu ka aha pụta n'igbe vootu steetị ndị ọzọ. N'izuụka gara aga, o tozuru oke isonye na ntuliaka onyeisiala n'Oklahoma, bụ steetị mbụ o tozuruoke tupu ohere emechie. Iji tozuoke na nke South Carolina, o kwesịrị inwete nkwado site n'aka mmadụ ruru puku iri (10,000) n'elekere 18:00 BST n'ụbọchị Mọnde."	https://www.bbc.com/igbo/mba-uba-53475677
business	Dangote: Ego Dangote arịala elu ọzọ	"Akụkọ pụtara ugbua na-ekwu na ego niile Dangote nwere jiri ihe karịrị ijeri dọlla ise rịa elu n'ime sọsọ otu ụbọchị. Nke a mere ka ọkwa ya na ndị kachasị bụrụ ọgaranya n'ụwa niile rigo na iri ise n'anọ. Dangote ka bụ nwoke kachasị bụrụ ọgaranya na mba Afrịka. Onyeisiala 2023 na nsonso a? Dịka onyeisiala Muhammadu Buhari meriri na ntuliaka 2019,  ụmụ Naijiria ebidola ị ma atụ gbasara ndị  ha chọrọ  ka ha zọọ ọkwa onyeisiala n'afọ 2023. Ọtụtụ na ọkammuta Yemi Osinbajo na  Nuhu Ribadu dịka osote ya maọbụ , Rotimi Amaechi nakwa Babatunde Fashola. Na mba ofesi, Ikuku kuru na Naịjirịa ekuola na mba Senegal dịka onyeisiala ha bụ Macky Sall meriri ntuliaka iji nọrọ n'ọkwa ya n'agba nke abụọ. Cheta na ọ bụ n'ụbọchị iri abụọ na anọ nke ọnwa Febụwarị ka mba Senegal mere ntuliaka ọkwa onyeisiala nke ha. N'egwuregwu, Ụlọ na-arụpụta uwe egwuregwu bụ PUMA anarala ogbo ha bụ NIKE ọrụ ịbiputara otu Manchester uwe egwuregwu N'akwụkwọ PUMA na Man City binyere aka, njịkọ ha ga-ewe nde  pounds narị isii na iri ise ma rue afọ iri. Akụkọ BBC Igbo na nkeji N'ụtụtụ Olisa Agbakoba bụ onye ọkaiwu ukwu na Naịjirịa akpọkuola Atiku Abubakar ka ọ nabata mpụtara ntuliaka ọkwa onyeisiala. N'akwụkwọ Agbakoba zisara na Legọs, o kwuru na etu e si mee ntuliaka nke afọ a na mpụtara ya gosiri na ihe gbasara agbụrụ bịara ""bọodụ"". O kwuru na APC na PDP ritere uru si n'etu e si tụọ ya bụ vootu. Ọ gara n'ihu kwuo ka Atiku ghara ịga ụlọikpe nke ntuliaka makana ọ bụghị ihe kwesịrị ka o mee. Briten kwadoro ntuliaka Buhari Minista na-ahụ maka ihe banyere mpaghara Afrịka na mba Brịten bụ Harriet Baldwine kelela Onyeisiala Buhari maka mmeri o nwetara na ntuliaka e mere na Naịjirịa n'ụbọchị Satọde gara aga. Baldwin kwuru na ọnụọgụgụ Inec wepụtara na ọ bụ ihe e nwetere na ya bụ ntuliaka, bụ nke dịka nke e nwetere n'atụmatụ Bekee kpọrọ ""Parrallel Vote Tabulation"", wee na-asị ndị Naịjirịa nabata mpụtara a. Gụọ akụkọ a n'uju ebe a: Election Result 2019: Mba Briten sị na mmeri Buhari kwụ ọtọ YIAGA tinyekwara ọnụ Nke a na-abịakwa ka otu na-ahụ maka oke ruru onye a na-akpọ ""Youth Initiative for Advocacy, Growth and Advancement YIAGA AFRICA"" kwuru na mpụtara ntuliaka a dị etu o kwesịrị ịdị, na ọ bụrụ adịgboroja. Ha dekwara sị na mpụtara ntuliaka a dabara n'ogo ha nyochapụtara na o kwesịrị: Ihe Mbaka kwuru maka mmeri Buhari Onye ụkọchukwu ama ama bụ Rev. Fr. Ejike Mbaka ekwuola na ya ga-eji izu ụka a niile na-eto chukwu ma na-enwe aṅụrị maka mmeri Buhari meriri Atiku. Mbaka kwuru na ọ bụ maka mkparị Peter Obi na ndị otu ya kparịrị ya ka o jiri daa ya bụ ntuliaka. Gụọ ihe o kwuru n'uju ebe a: Fr Mbaka na-enwe nnukwu aṅụrị n'ihi na Buhari emeriela N'ofesi, Onyeisiala mba Amerịka bụ Donald Trump, na nke mba Nọt Korea bụ Kim Jung-Un, abanyela ụbọchị abụọ bụ ụbọchị ikpeazụ ha ga-ama ebe ha kwụ akwụ gbasara ihe bekee kpọrọ ""denuclearisation"". Ka nzukọ a mechara n'ụtụtụ Febrụwarị 28, 2019, mmadụ abụọ a erughi na nkwekọrịta. Trump kwuru na ""Anyị ekweghi ahọrọ asịsa ọbụla ha họpụtara"" ma kwuo ""Ọ gaara adị njọ ibinye aka nkewkọrịta n'ihe ọbụla"". Mike Pompeo bụ odeakwụkwọ kachasị nke mba Amerịka, kwuru na mba abụọ ahụ kwekọrịtara na ha ga na-agbalị ịhụ na isi pụtara n'isiokwu a. N'ikpeazụ, Nọt Koria kwuru na ha chọrọ ka mba Amerịka wepụ iwu ha ji machibido ha, na ọ bụrụ na ha mee nke a, na ha bụ Nọt Koria ga-akụkasị ebe a na-arụpụta ngwaagha nuklia dị na Yongbyon, mana Amerịka ekwenyeghi. Mana Trump kwuru na Jong-Un kwere ya nkwa na ọ ga-akwụsị ịnwale ngwaagha nuklia maọbụ mịsaịl nke na-agate aka. N'egwuregwu, Arsenal, Chelsea, Man United, Liverpool na Man City merichara ndị ọ bụ ha na ha na Premier League a gbara n'Abalị. Arsenal na Liverpool nyechara goolu ise ise, Chelsea nyere goolu abụọ, Man Utd nyere atọ ebe Man City nyere naanị otu goolu iji merie. Gere akụkọ BBC Igbo n'otu nkeji Ihe Nkiri BBC Igbo:"	https://www.bbc.com/igbo/afirika-47392132
entertainment	Igbo Literature: Omenuko, Ije Odumodu, Mbediogu na akwụkwọ Igbo ndị ọzọ ị gaghị echefu echefu maka mwelite ha welitere asụsụ Igbo	"Mgbe elu bụ ala ọsa, ọ bụ okwu ọnụ ka ndị Igbo si akọ akụkọ ihe mere oge gboo maọbụ kuziere ndị na-eto eto ihe. Mana nke a gbanwere dịka ndịọcha bịara weta ụka ma wetakwa agụmakwụkwọ; etu e si agụ,ede. Ọtụtụ akwụkwọ mbụ bụcha na n'asụsụ Bekee mana e mechara nwewe akwụkwọ ndị e dere ede n'asụsụ Igbo bụ ihe Igbo ji akọ akụkọ ifo nakwa nke na-egosi nkwenye ndị Igbo. Lee ụfọdụ akwụkwọ Igbo kara aka nke ihe pụrụ iche na ọtụtụ n'ime ha bụ etu ndị dere ya ji ilu na akpalaokwu were ebi okwu ka ụkpaka : Omenụkọ bụ akwụkwọ akụkọ ifo(Literature) mbụ e dere n'asụsụ Igbo dịka e bipụtara ya n'afọ 1933. Omenụkọ bụ akwụkwọ ọtụtụ ụmụaka ụmụ akwụkwọ Igbo  jiri waa eze n'ịgụ edemede Igbo. Ya bụ akwụkwọ nke Nwosu Pita Nwana ritere nturuugo n'asọmpi akwụkwọ e dere n'asụsụ dịga n'Afrịka nke 'International Institute of African Languages and Culture' haziri. Maazị Pita Nwana, onye ọrụ kapịnta rụrụ ọrụ n'ụlọakwụkwọ 'Methodist College Ụzụakọli' ọtụtụ afọ, ji ilu na okwu gwọọ ya bụ akwụkwọ ka ji abụbọ. Nwana bụ onye 'interpreter' nye ndịọcha na-achịkọta ụlọakwụkwọ ahụ e mechara mara dịka 'Ibo Institute' , gụnyere Rev J Wood bụ onye nlekọta ya bụ ụlọakwụkwọ. Nwana, onye a mụrụ n'afọ 1881 bụ  otu n'ime ụmụnwoke ise nne na nna ya bụ onye bụ ọpụrụiche site na oge ọ dị na nwata. Nne na nna ya bụ ndị ọgọ mmụọ mana Nwana tolitere sowe ndị ụka ebe ọ nọ mụta Akwụkwọ nsọ. Ọ nwụrụ n'afọ 1968 oge Agha Biafra ka kpụ ọkụ n'ọnụ mana akwụkwọ ya ahụ mepeere ndị na-ede akwụkwọ Igbo ụzọ. Ọtụtụ gbasoro etu o si eji ilu na itu aha otutu were achọ akwụkwọ ha dere mma. Omenụkọ bụ akụkọ gbadooro ụkwụ n'ihe mere na ndụ otu nwoke a kpọrọ Igweegbe Odum, onye Ndizuogu ma bụrụkwa onye ojiegoachụego. Nwoke ahụ sitere n'ogbenye were ghọọ ọgaranya site n'ịgba mbọ nakwa amamihe dịka ọ gbachaara nna ya ukwu odibo. Mana nwoke ahụ dajọrọ oge o lere ụmụ ndị agbataobi ya na-enyere ya aka n'azụmahịa n'ohu oge ahịa ya dachara mmiri. O mechara gbalie imezi ihe o mebiri. Akwụkwọ Omenukọ bụ akwụkwọ wuru ewu n'Igbo agbọ fere agbọ nke na  n'afọ 2010, emere emume icheta afọ 75 e depụtara akwụkwọ ahụ. Ije odumodu jere bụ akwụkwọ Leopold Bell Gam dere akwụkwọ n'afọ 1963 bụ akwụkwọ ọzọ tọọrọ atọ ụmụakwụkwọ iji amụ iri elu n'agụmagụ Igbo. Akwụkwọ a bụ akụkọ maka Odumodu, nwa afọ Ahaba hapụrụ  ezinaụlọ ya na-agbanyeghị mkpamkpa ndị ntọrị mmadụ, gawa Eko (Legọs) ịchọ akaraaka ya. Ọ nọrọ n'Eko mụọ ọrụ ma na-arụ ọrụ aka dị iche iche ma mecha rụwa ọrụ n'ụgbọmmiri. N'otu n'ime njem ha na-eme ịga ofesi, ebilimmiri tụwara ụgbọmmiri ha, onye ọbula gbasaa ka mkpụrụ ụkpaka. Mmiri bugara Odumodu n'ikperemiri mba Finda ebe ọ nọrọ malite ndụ n'isi. Dịka akụkọ Guilliver's Travel nke Jonathan Swift dere ebe Gulliver zutere ndị Liliput, ndị obodo Finda Odumodu zutere bụ ndị ntịtị mmadụ, ebe Odumodu dị ha ka nnukwu dimkpa toro nnukwu ogologo. Ọ tara ahụhụ na mba ahụ ma mecha bụrụ nnukwu mmadụ lụrụ nwa eze mba Finda ọ mụtara ya ụmụ mana oge egwu dagharịrị, ọ ghọọ onye gba aka nwunye ya na ụmụ ya. N'agbanyeghị njem ya ga nakwa ihe niile ọ gabigara, Odumodu laghachiri n'ala nna ya bụ Ahaba, ebe ndị obodo mere ya eze, ko o were ihe ọ mụtara na njem ya chịkọta ha. Nke a bụ akwụkwọ nke onye na-ede akwụkwọ a ma ama bụ  Tony Ubesie dere. A mụrụ Ubesie bụ onye Achi dị n'Okpuru Ọchịchị Oji River, Enugwu steeti n'afọ 1950 . Ọ gụrụ akwụkwọ na mahadum 'University of Nigeria Nsukka' ma bụrụ onye ntaakụkọ. Ọ bụ onye na-ede mbem ma bụrụ onye dere akwụkwọ ruru iri na atọ gụnyere; Isi Akwụ Dara n'Ala, Jụọ Obinna, Mmiri Ọku Eji Egbu Mbe, Ụkpana okpoko buuru, na Ụkwa Ruo Oge Ọ Daa bụ nke o dere n'afọ 1973. Tony Uchenna Ubesie nwụrụ n'afọ 1994 ka ọ gbara afọ 44. Akụkọ Ụkwa Ruo Oge Ọ daa bụ akụkọ banyere oke ịhụnanya dị n'etiti  Ngọzi na Chude. Ukwa Ruo Oge Ya Ọ Daa' bụ akụkọ banyere nnukwu ịhụnanya dị n' etiti Chude na Ngọzi. Na agbanyeghị ọtụtụ ọnwụnwa bịara nwalee mmadụ abụọ, ha etisaghị kama ha nwudosiri n' onwe ha wéré rue oge ha lụrụ  onwe ha. Akwụkwọ Mbediọgụ bụ akwụkwọ ọtụtụ akụkọ ifo banyere mbe na ụmụ anụmanụ ndị ọzọ nke  Frederick Chidozie Ogbalu(FC Ogbalụ dere. Odogwu nwoke a na-anụ aha ya maka nnukwu mbọ ọ gbara na nkwalite asụsụ Igbo bụ ya na ndị enyi ya hiwere otu Otu Iwelite Asụsụ Na Omenala Igbo  nke Bekeee kpọrọ 'Society for Promoting Igbo Language and Culture' (SPILC), n'afọ 1949. Ọ bụ otu ahụ haziri usoro Igbo e ji ede Igbo nke a kpọrọ 'Standard Igbo' na Bekee nakwa ọnụọgụgụ(numerals) n'Igbo(nde,ijeri). Tupu oge ahụ Igbo na-ekwu 'ọgụ kwuru ọgụ', 'nnụ kwuru nnụ', agụkata agba awa...) A ma Ogbalu maka ị bụ onye hiwere akwụkwọ akụkọ Igbo mbụ ọ kọrọ ""Anyanwụ."" Ọ bụ onye Abagana n'Anambara Steeti ma bụrụkwa onye nkuzi  sekọndịrị kuziri n'ọtụtụ ụlọakwụkwọ. E wezụga Mbediọgụ, Ogbalu  dere ọtụtụ akwụkwọ Igbo gụnyere Nza Na Obu, Akwukwo Ogugu Igbo, Okowa Okwu (Igboo dictionary), Ebube Dike, Dimkpa Taa Aku A hu Ichere Ya,Okwu Ntuhi (riddles) Obiefula, Uwaezuoke  wdg. Otu n'ime akụkọ ahụ dị n'ime Mbediọgụ bụ maka ihe mere mbe ji ezo onwe ya n'ime okpokporo ya. Nke a bụ akụkọ etu oke ụgani si daa n'ala ụmụ anụmanụ nke na a hụghị ihe e riri. Mbediọgụ gara n'ọhịa ịchọ ihe ọ ga-eri ma hụ akwụ chara acha. Ọ rịa elu  gbutuo ya mana ogbe akwụ ahụ dabara n'ọnụ. Mbe soro ọnụ ahụ chọọ ogbe akwụ ya gawa ma hụ onwe ya n'ala mụọ ebe ndị mụọ na-ata akwụ ya. Ha rịọọ Mbe ka ọ hapụrụ akwụ, were ịgba nri.5. Onye Ọma Emeka, Onye Ọma Emeka bụ akụkọ maka Emeka Okoro, nwatakịrị nna ya zigara ka ọ gaa akwụkwọ, na-agbanyeghị na ya onwe ya bụ onye ọgọmmụọ. Mba Okoro zigara nwa ya ụlọ akwụkwọ n'ihi ahụhụ ọ gabịgara oge ọ rụrụ ọrụ kọmpịnị n'ihi agụghị akwụkwọ. Mana nne Emeka na ụmụnne ha akwadoghị nke a n'ihi egwu na ịga akwụkwọ ga-eme ka nwata ahụ gbahapụ omenala ndị obodo gawa ụka nke nwere ike ime ya ka ọ ghara ịkwa nna ya n'ụzọ omenala ma ọ nwụọ. Emeka gara akwụkwọ gụruo koleji ma nweta ọrụ na bido mebe fụma, nke mere na ọ dịzị  ndị ọgbọ ya na-achịbu ya ọchị ka ha bụrụ ya. O mechara bụrụ onye e zigara ala bekee ịgụkwụ akwụkwọ dị elu, ma lọtazie bụrụ nnukwu mmadụ n'ụlọ ọrụ ya. E mechara mee ya Minista. Emeka zigara ụfọdụ ndị okorobịa obodo ha mahadum ma jiri ọkwa ya mere ndị obodo ya ọtụtụ ihe mmepe obodo. 6.  Chinaagọrọm Ọ bụ Julie Onwuchekwa dere Chinagọrọm n'afọ 1983. Onye nkuzi mahadum bụ ọkammụta n'ihe gbasara agụmakwụkwọ ndị nwere ọlụsị nke Bekee kpọrọ 'Special Education na mahadum 'University of Ibadan' a mụrụ Onwuchekwa  n'afọ 1944. Akwụkwọ a bụ akụkọ otu nwata nwaanyị aha ya bụ Chinagorom. Chinagọrọm gụrụ akwụkwọ dị elu oge ụmụnwaanyị ịga akwụkwọ abụghị ihe e jiri kpọrọ ihe, oge a na-ahụta iziga nwaanyị akwụkwọ dịka itufu ego nakwa imepe nwaanyị oke anya. Mana na-agbanyeghị etu ndị oge ahụ si ahụta nwaanyị gụrụ oke akwụkwọ, Chinagorom bụ nwa nne na nna ya mụtara naanị ya lụtara Chinedu bụkwa nwoke gara ala Bekee gụọ akwụkwọ ma na-arụkwa ọrụ n'ụlọ mmepụta mmanụ ụgbọala. Chinagorom gabigara ọnwụnwa di icheiche  nke gụnyere ebubo ụgha e boro ya na ọ tụtara ime n'ezi  oge di ya gara ala Bekee ịgụkwu akwụkwọ. Mana eziokwu mechara pụta ihe dịka di ya bụ Chinedu Chijioke gbara akaebe na ọ bụ ya tụwara nwunye ya ime. 7.  Ọkpa Akụ Eri Eri Ọkpa Akụ Eri Eri bụ akwụkwọ Igbo ọzọ ụmụaka jị waa eze n'agụmagụ Igbo agaghị adị nchefu. Ọ bụ Maazi Ude Odilora, onye Ụmụnachị n'okpuru ọchịchị Dunukọfịa, ma bụrụkwa onye nkụzi Sekọndịrị dere ya. Onye gụrụ asụsụ Frenchị na mahadum 'University of Nigeria Nsukka', Odilora kuziri n'ọtụtụ ụlọakwụkwọ sekọndịrị. Ha gụnyere Igwebuike Grammar School Oka, Anglican Secondary School Adazi na Umuchu High School ebe ọ nọrọ laa ezumike nka dịka onyeisụlọakwụkwọ. Ọkpa Akụ Eri Eri bụ akwụkwọ mbụ o dere. Akwụkwọ a bụ akụkọ maka Akụbụzọ, onye nkụzi a ma ama n' obodo Abangwu ebe ọ bụ onyeisi ụlọakwụkwọ. Akụbụzọ bụ nwoke mara mma, gbaa dimkpa ma nwekwa oke mmụta. Ọ dị ike ọrụ ma na-etinyekwa uchu n' ọrụ ubi. Ihe niile ọ na-eri bụ ihe ọ kọpụtata n' ubi. Mana ọ bụ onye aka ike, ọ naghị ewepụta aka eri ezigbo ihe maọbụ nye mmadụ ihe. Ọ chọghịkwa ịzụta nwaanyị ga na- eriri ya akụ ya.Ọ dịghị ihe na-ala ya n'iyi,ọbụladị nsị, bụ ihe ọ na-eji ya na- aja akọ ihe. Ihe ndị a niile bụ iji chekwa ego ọ ga- eji aga ala Bekee. Mana oge ị ga-ala Bekee rutere nso, ọ gara n' igbe ọ zoro n'okpuru akwa ebe ọ na- etinye ego, ọ bụrụ na akịka atagwoola ego ọ na- atụkọ iji gaa ala Bekee. Ụkwụ were jie agụ dịka nwa amadị ahụ ahụghịkwa ego o jiri mee ọchịchọ obi ya. Ndị mmadụ kwara ya emo kpọọ ya""ọkpa akụ eri eri""."	https://www.bbc.com/igbo/afirika-55106145
politics	Labour party primaries: Ka anyị tighachị Naịjiria n'aka ndị nwe ya - Peter Obi	Peter Obi ekeleela ndị Naịjiria ọkachasị ndị pati ọhụrụ ya bụ Labour Party, dịka ọ zọtara ọkọlọtọ pati ahụ iji zọọ ọkwa onyeisiala na ntuliaka 2023. N'okwu nnabata o kwuru mgbe o meriri ntuliaka imeụlọ ha mere, Obi kwuru na oge eruola mgbe a ga-etighachị Naịjiria n'aka ndị nwe ya - gụnyere ndị ọrụ ugbo, ndị nkuzi na ụmụakwụkwọ, ndị ọrụ aka, ndị ọrụ, ndị ọrụ larala ezumiike nka nakwa ndị Naịjiria ndị ọzọ na-amaghị ebe inye aka ha ga-esi bịa. O kwuru na ọ ghọtara na ije a ga-abụ nke a ga-agbakọta aka eje, nke ndị ọkachasị metụta - ndị ntorobịa - ga-eso hụ na e jere. Obi nwetara vootu iri itoolu na isii (96) n'ime 98 a tụrụ n'ọgbọ ebe a nọ mee ntuliaka imeụlọ nke ndị Labour Party. N'agbanyeghi na Pat Utomi rituru n'iso zọọ ya bụ ọkwa, o nwetere otu vootu n'ime ya bụ vootu 98 a tụrụ. Egwu adagharịala na ntuliaka imeụlọ otu labour Party na-eme taa n'Asaba, Delta steeti, dịka otu nwaanyị so azọ ọkwa onye ga-efere Labour Party ọkọlọtọ bụ Olufolahan Olubisola Emmanuel-Tella na ntuliaka onyeisiala tinyerela Peter Obi aja na garị. Labour Pati họrọburu Peter Obi dịka ndị ọzọ nile so azọ rituru iji nye ya ohere ka o fee ọkọlọtọ Labour Party. Mmadụ anọ so na-azọ ọkwa ahụ bụ: Ọkammụta Pat Utomi, Sampson Uchenna Charles, Faduri Oluwadare Joseph na Olufolahan Olubisola Emmanuel-Tella. Emmanuel-Tella bụ nanị nwaanyị na-azọ ọkwa ahụ na Labour Party gbara isi akwara na a ga-emerịrị ntuliaka iji họpụta onye ga-efe ya bụ ọkọlọtọ, kama irituru Peter Obi ka ọ bụrụ onye nwetara ya. N'ihi nke a, Labour Party ekwela ka steeti niile họpụta mmadụ anọ maọbụ ise ga-anọchite anya (delegates) ma tụọ vootu. Mara na otu pati 'Labour Party' nyeburu Peter Obi ikike dịka onye ga-azọrọ ha ọkwa onyeisiala na 2023, dịka ndị niile pụtaburu ịzọ ya bụ ọkwa rịtuburu ya. Pat Utomi na-azọbụ ọkwa ahụ wepụrụ onye ya ma kwado Peter Obi. Otu pati 'Labour Party' enyela Peter Obi ikike dịka onye ga-azọrọ ha ọkwa onyeisiala na 2023. Nke a mere n'ọgbakọ imeụlọ nke Labour Party hiwere n'Asaba, isi obodo Delta steeti taa maka ịhọpụta onye ga-azọ ọkwa onyeisiala. Cheta na Peter Obi bụ aka chịburu Anambra steeti si Peoples Democratic Party (PDP) wụba Labour Party n'ụbọchị 27 nke ọnwa Mee 2022, dịka o kwuru na ọtụtụ ihe ndị na-emegasị na PDP ugbua mere o jiri raa ya ahụ ịga n'ihu isonye na pati ahụ. Ọ hapụrụ PDP n'ụbọchị 25 ma banye Labour Party na 27 nke ọnwa Mee, 2022.	https://www.bbc.com/igbo/afirika-61629600
health	Sex Education: Lekwa ihe anọ ga-eme ka nwaanyị gbajọọ inwe mmekọ	Mmekọrịta nwoke na nwaanyị na-atọwa ntị ma ihe niile dabaa ọfụma. Mana kedụ ihe ndị gbasara ahụike nwereike ime ka ya bụ nsori kụọ ingin tụmadi n'ebe ụmụnwaanyị nọ? Dọkịta na-ahụ maka ihe gbasara ime ahụ nwoke na nwaanyị bụ Gabriel Ogah kwuru na nsori anaghị amasị ụmụnwaanyị sitere na pasenti iri atọ ruo pasenti iri ise. Lekwa nsogbu anọ ọ gwara anyị nwereike ike ime ka nwaanyị gbajọ nsori. 1) Ndatu mmụọ Dọkịta Ogah kwuru na ọtụtụ ihe dịka enweghị obi ụtọ maọbụ echiche gbasara ihe dị icheiche ọ na-agabiga nwere ike ime ka nwaanyị kwachapụ nsori. Ihe ọdachị a gụnyere enweghị ego, ihe ndị na-amasị ya maọbụ ụfụ ahụ. 2) 'Hormonal Imbalance' Nke a na-esite n'ọnọdụ ahụ. Dọkịta Ogah kwuru na ihe dịka nwaanyị na anaghị ahụzi nsọ ya ga na-enwe ntachị ọtụ maọbụ ọtụ kpọrọ nkụ nke ga-eme na onye nke ya kpọ oku maka nsori ọ gbajọ ya. Dr Ọgah kwuru na ụmụagbọghọ nwere orịa n'ike, maọbụ ihe na-agbakasi ha ahụ dịka ọtụ basara abasa (wide vagina) nwere ike ha agaghị ekwe enye onye nke ha nsori. 3) Oria Ọtụ Nwaanyị na-arịa ọria ọtụ ndị a agaghị ekwe nwoke rịbanye n'ọtụ ha. Dọkita Ogah gụpụtara ọrịa ndị a dịka igba ọbara n'ọtụ, akpa mamịrị na-ehi ehi maọbụ akpa nwa si n'ike ayọpụta. 4) Ọrịa echiche Nke a na-atọ ọchị mana nwanne eziokwu dị n'ime ya. Dọkịta Ogah kwuru na nwaanyị di ya ji ezigbo ego anaghị eche ka arịọ ya maka nsori mana nwaanyi na-eche maka ego o ga-eji gbo mkpa dị iche iche na-akpa ya ga gba ọsọ nsorị. O kwukwara na nwaanyị nwere echiche maka ụfụ nsori na-enye ya maka ọtụ ya tachiri atachị agaghị emepe ụkwụ ya mgbe ọbụla onye nke ya chọrọ isuturu ya. Ọnọdụ ndị a abụghị ebe ụwa jedebere makana ọgwụgwọ dị. Dọkịta Ogah kwuru na ọgwụgwọ nke mbụ bụ ị ga-ahụ dọkịta ma anya ọria nke na-arịa onye. Nke abụọ bụrụ ọgwụgwọ nwoke igbali rụta n'ọrụ ihe ndịa ahụ nwereike ime ka nwaanyị ya chekasịwa echịche ma o na-eri nsori. N'okwu ya , ego di, ihe niile na ga siriri werere, nwoke na nwaanyị ga-an apia ọkụ mgbe ọbụla mana ọ bụrụ na ihe ndịa adịghị, ihe nsori ga-adị ha ka akụkọ Mike Ejeagha. Akụkọ ga-amasị gị: Ihe nkiri ga-amasị gị:	https://www.bbc.com/igbo/afirika-51681041
