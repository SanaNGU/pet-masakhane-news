entertainment	Baba Ijesha lulẹ̀ nílé ẹjọ́ fún ìgbà kejì	Ile ẹjọ to n gbọ ẹsun ifipabanilopọ niluu Eko ti kọ lati gba beeli oṣere tiata Yoruba, James Olanrewaju Omiyinka, ti ọpọ mọ si Baba Ijesha, ṣaaju ki wọn to bẹrẹ igbẹjọ kotẹmilọrun rẹ. Adajọ Oluwatoyin Taiwo da ipe fun beeli naa nu nitori Baba Ijesha ko ni awọn amuyẹ to tọ lati kunju oṣuwọn fun beeli naa. Nigba to n dajọ lori beeli ọhun, adajọ sọ pe Baba Ijesha gbọdọ ṣe afihan awọn eredi pataki ti wọn fi gbọdọ fun ni beeli naa, eyii ti ko ṣe. O tun ni ko si ẹri pe ọdaran naa ti pe ẹjọ kotẹmilọrun tabi ẹri kankan pe ile ẹjọ yoo fi ẹjọ kotẹmilọrun rẹ falẹ. Gẹgẹ bii iwe ti agbẹjọro rẹ kọ siwaju adajọ, oṣere naa n fẹ ki ile ẹjọ fun oun ni beeli ki oun ma lọ sile lọna ati le pe ẹjọ kotẹmilọrun tako idajọ ẹwọn ọdun marun run ti wọn da fun. Ojọ kẹwaa, oṣu Kẹjọ, ọdun 2022 yii ni agbẹjọro rẹ, Gabriel Olabiran, sọ fun ile ẹjọ pe awọn ti pe igbejọ fun beeli ọdaran naa, ṣaaju ipẹjọ kotẹmilọrun. To n tumọ si pe, Baba Ijesha n fẹ ki wọn fun oun ni beeli ki oun le kuro ninu ọgba ẹwọn lati maa gba ile lọ sile ẹjọ fun igbejọ kotẹmilọrun, kaka ko maa ti inu ọgba ẹwọn lọ sile ẹjọ ọhun fun igbẹjọ kotẹmilọrun naa. Igbesẹ yii lo wa ni ibamu pẹlu abala kẹfa iwe ofin orilẹ-ede Naijiria ti wọn kọ lọdun 1999, ati afikun rẹ ni abala kọkanlelaadọta to waye nile ẹjọ giga kan nilu Eko. Olabiran ni awọn gbe ọrọ naa lọ siwaju ile ẹjọ adajọ Oluwatoyin Taiwo lẹyin to ṣoro fun awọn lati gba ọjọ ipẹjọ nile ẹjọ kotẹmilọrun. Amọ agbeọjọro ijọba, Yusuf Sule tako igbesẹ naa pẹlu ipẹjọ tirẹ pe ko si eredi kankan ti ile ẹjọ fi gbọdọ fun Baba Ijesha ni beeli titi ti igbẹjọ kotẹmilọrun rẹ yoo fi bẹrẹ. Ọjọ kẹrinla, oṣu Keje, ọdun 2022 yii ni ile ẹjọ to n gbọ ẹsun ifipanilopọ yii ṣedajọ ẹwọn ọdun maru un fun Baba Ijesha, lẹyin to jẹbi mẹrin ninu ẹsun mẹfa ti wọn kan an, eyii to ni ṣe pẹlu ṣiṣe aṣemaṣe pẹlu ọmọde ti ọjọ ori rẹ ko tii to mejidinlogun. Ninu ifọrọwerọ pẹlu BBC Yoruba lẹyin ti ile ẹjọ kọ lati gba beeli ọdaran naa, agbẹjọro rẹ, Gbariel Olabiran sọ pe oun ṣi ni ireti pe onibara oun yoo bọ ninu ọgba ẹwọn to wa. O ni “Ẹjọ ti a pe ni pe ki ile ẹjọ tu silẹ ko maa wa lati ile fun igbẹjọ kotẹmilọrun rẹ, amọ ile ko gba aba wa wọlẹ.” “A ti pe ẹjọ nile ẹjọ kotẹmilọrun nile ẹjọ giga, a dẹ mọ wi pe a ni awọn ohun ti ẹjọ wa to fẹsẹ mulẹ ti a fi mọ pe wọn maa fun wa ni ohun ti a n fẹ.”	https://www.bbc.com/yoruba/articles/clj4e3g90j5o
sports	Sheffield vs Chelsea: Ayé le! Sheffield faṣọ iyì ya mọ́ Chelsea lára lọ́nà ìrìnàjò sí Champions League	Aye ma le o, ẹgbẹ agbabọọlu Sheffield United fi oju Chelsea ri mọ bo lọjọ Satide ninu idije Premier League. Afi bi awada bi ere ni ifẹsẹwọnsẹ naa bẹrẹ ti Sheffield ba gbayo akọkọ wọle Chelsea. Kẹrẹkẹrẹ ti ere bọọlu naa n tẹsiwaju ni Sheffield ba tun fọba lee lẹyin ti wọn gbayo ẹlẹẹkeji sawọn. Aṣe ẹgbẹ agbabọọlu Sheffield n ṣẹṣẹ mu ẹyẹ bọ lapo ni, ni wọn ba tun gbayo kẹta sinu awọn Chelsea. Koda ohun ti a n wi yii kọ ni a o ba maa wi to ba jẹ pe ayo kẹrin ti Sheffield fẹ gba sawọn wọle Chelsea ni. Sheffield ti wa ni ipo kẹfa lori tabili idije Premier League bayii, nigba ti Chelsea si wa ni ipo kẹta.	https://www.bbc.com/yoruba/ere-idaraya-53375820
sports	Jawahir Roble: Hijab tí mò n lò kọ́kọ́ jẹ́ ìyàlẹ́nu fún àwọn agbábọ́ọ̀lù mi	Lọdun 2004 ni ẹbi JJ Roble fi ilu abinibi wọn, Somali silẹ nitori ogun, ti wọn si ṣe ibugbe tuntun mi i si Wembley ni ilẹ Gẹẹsi. Ni bayii, oun ni obinrin alawọdudu akọkọ, to jẹ musulumi to tun n wọ hijab, to jẹ adari ere bọọlu nilẹ Gẹẹsi. Afojusun rẹ ni lati jẹ iwuri fun ọpọlọpọ obinrin si i, lati maa gba bọọlu. Ati lati gbe awọn agbabọọlu obinrin ni England de ipo pataki ninu iṣẹ wọn. O gba awọn ọdọbinrin ni imọran pe ko si ohun ti wọn ko le ṣe ti wọn ba ti gbagbọ ninu ara wọn pẹlu atilẹyin Olorun.	https://www.bbc.com/yoruba/47837532
politics	Ọ̀lẹ ní àwọn DSS ní Naijiria, TV ni wọ́n máa ń wò nígbà tí mo wà ní páńpẹ́ wọn- Ṣowore	Awọn oludije sipo aarẹ lẹgbẹ oṣelu ni Naijiria ti bu ẹnu atẹ lu igbeṣẹ ijọba lori eto ọrọ aabo to dẹnukọlẹ ni Naijiria. Awọn oludije ti ẹgbẹ oṣelu  African Action Congress, Omoyele Sowore, oludije lẹgbẹ oṣelu Action Democratic Party, Yabagi Sani, oludije lẹgbẹ oṣelu Social Democratic Party, Adewole Adebayo ati oludije lẹgbẹ oṣelu the All Progressives Grand Alliance, Peter Umeadi lo fi ero wọn lede Awọn wọnyii ni awọn yoo ṣe gudugudu meje lori eto aabo to dẹnukọlẹ ni Naijiria. Awọn oludije yii ni wọn sọ eyi lasiko ipade itagbanga ti ileeṣẹ iroyin Tẹlifisọn Arise TV gbe kalẹ fun awọn oludije sipo aarẹ lorilẹede Naijiria. Awọn oludije yii ni wọn bu ẹnu atẹ lu aibikita ijọba aarẹ Buhari si eto aabo , eleyii ti wọn ni ohun lo faa ti o fi dojubolẹ lasiko yii. Ninu ọrọ rẹ, Sowore ni awọn eṣọ alaabo to wa ni ẹka ọtẹlẹmuyẹ ko ṣe iṣẹ wọn bii iṣẹ ni ko ṣe si ọna abayọ si igbesunmọmi ati iṣẹlẹ awọn agbebọn ni Naijiria. ‘’Oṣu marun un gbako ni mo lo ni panpẹ awọn DSS, niṣe ni wọn wo BB Naijiria yala ki wọn maa ṣe iṣẹ ọtẹlẹmuyẹ wọn.’’ ‘’Bakan naa ni ko si adari fun ẹka eto aabo ni Naijiria, wọn kan n ṣe nkan to wu wọn ni ẹka naa.’’ Ninu ọrọ tirẹ, oludije lẹgbẹ osẹlu ADP sani fi ẹsun kan aarẹ Buhari lori ijọba rẹ, wi pe iwa ajẹbanu pọ lasiko rẹ. Bakan naa ni oludije fun SDP, Adebayọ wa rọ awọn oludije gbogbo lati mu eto eto aabo ni kunkundun lati doola ẹmi awọn eniyan. O ni ijọba to wa lode yii ko tilẹ karamasiki ọrọ eto aabo araalu, eleyii to kọ ohun lominu.	https://www.bbc.com/yoruba/articles/cn0jl1znqddo
sports	Coronavirus: Agbábọ́ọ̀lù Man U tẹ́lẹ̀, Marouane Fellaini, Paulo Dybala àti ọ̀rẹ́bìnrin rẹ̀ lùgbàdì covid-19	Agbabọọlu ikọ Manchester United tẹlẹ, Marouane Fellaini ti ko arun coronavirus. Ẹgbẹ agbabọọlu rẹ, lorilẹede China, Shandong Luneng lo kede ọrọ naa laarọ ọjọ Aiku. Fellaini to darapọ mọ ẹgbẹ agbabọọlu Shandong Luneng ninu oṣu kinni lati Manchester United pada si China lọjọ Ẹti to kọja lọ ko to di pe ayẹwo fihan pe o ti lugbadi arun covid-19. Ẹgbẹ agbabọọlu rẹ sọ pe Fellaini ko ṣe ojojo tabi iba, bẹẹ ni ko si apẹẹrẹ arun coronavirus kankan lara rẹ nigba to pada de. Ṣugbọn o ti wa ni iyasọtọ bayii fun itọju, Fellaini ni agbabọọlu akọkọ ni idije liigi ilẹ China to gbajugbaja julọ ti yoo kọkọ ko arun naa. Ajakalẹ arun coronavirus lo jẹ ki wọn sun ibẹrẹ idije liigi bọọlu orilẹede China siwaju lai lọjọ. Ọjọ kejilelogun oṣu keji ọdun yii ni idije naa ko ba bẹrẹ tẹlẹ ki ajakalẹ arun covid-19 to bẹrẹ. Ẹwẹ, gbajugbaja agbabọọlu AC Milan tẹlẹ, Paolo Maldini ati ọmọ rẹ Daniel naa ti ko coronavirus. Bakan naa, ẹlẹsẹ ayo ẹgbẹ agbabọọlu Juventus, Paulo Dybala naa ti lugbadi arun ọhun. Dybala kede loju opo Instagram rẹ pe oun ati ọrẹbunrin oun, Sabatini ti ko arun ko arun covid-19. Amọ, o ni ko ṣi ewu fawọn mejeeji nitori ara awọn ti n ya bọ diẹdiẹ. Dybala ni agbabọọlu Juventus kẹta ti yoo larun naa lẹyin Daniele Rugani ati Blaise Matuidi ti kọkọ lufgbadi arun ọhun.	https://www.bbc.com/yoruba/ere-idaraya-51993201
entertainment	Sanwo-olu gifts Iya Awero house: Gbajúgbajà òṣèré, Lanre Hassan tẹ́wọ́ gba ẹ̀bùn ilé tuntun	"Ẹni to ba ti fi paanu ile bo eeyan lori, gbogbo igba to ba ji laarọ, oo ni ṣẹ epe, adura lo ma maa ṣe fun un. Gbajugbaja oṣere fiimu Yoruba, Lanre Hassan ti ọpọlọpọ mọ si Mama Awero lo fi ọrọ yii fi idunu rẹ han si gomina ipinlẹ Eko, Babajide Sanwo-olu. ""Mi o mọ ohun ti mo le sọ, o ṣi n ya mi lẹnu ṣugbọn inu mi dun lonii, mi o ni le sọ pupọ. Mo dupẹ pupọ lọwọ yin gomina mi"". Kí ló lè fàá kí Yomi Fabiyi àti PA rẹ̀ máa fẹnu ko ara wọn l'ẹ́nu? Ṣé ǹkan ọmọkùnrín rẹ ò ní padà kéré báyìí? Wo tuntun tí onímọ̀ Sáyẹ̀nsì gbéjáde Iya Rainbow di ònílé tuntun, ilé méjì ni wọ́n fi ta á lọ́rẹ Wo fọ́tò àrà MC Oluomo, Pasuma àtàwọn òṣèré tíátà míì níbi ìṣílé Iyabo Ojo Ìgbín ní èmi àti ìyá mi máa ń he kiri, ká tó lee jẹun - Lizzy Anjọrin Iya Awero ki ẹnu bọ adura pe Oluwa a maa ran ijọba gomina Eko lọwọ ati pe Naijira ko ni bajẹ. Gẹgẹ bi atẹjade to wa loju opo Twitter agbẹnusọ eto iroyin fun gomina ipinlẹ Eko, Gboyega Akosile, ile oniyara mẹta ni gomina fun Iya Awwero ninu Ọgba ile tuntun kan ti wọn ṣẹṣẹ ṣe ifilọọlẹ rẹ ni agbegbe Igbogbo, ipinlẹ Eko. Ẹni aadọrin ọdun naa, Mama Awero jẹ agba ọjẹ lagbo oṣere fiimu Yoruba ati ti ede Gẹẹsi. Lẹyin ti o tẹwọ gba kọkọrọ ile naa nibi ayẹyẹ ifilọlẹ, ṣe lo bẹrẹ si ni ṣe adura fun gbogbo awọn to pawọpọ pẹlu gomina fi ẹbun banta banta yii ta a lọrẹ."	https://www.bbc.com/yoruba/56506722
politics	Ondo 2020 Election: Ọmọlúwàbí ṣọ̀wọ́n láàrín àwọn òlóṣèlú ló jẹ́ kí wọ́n má a lọ láti ẹgbẹ́ òṣèlú kan sí òmìràn - Gbenga Abimbola	Onimọ nipa eto oṣelu lorilẹede Naijiria, ọmọwe Olugbenga Abimbola ti ni aini iwa ọmọluwabi lo n mu ki awọn oloṣelu ma a kuro ni ẹgbẹ oṣelu kan lọ si omiran. Ọmọwe Abimbola sọ eyi lasiko to n fesi si bi eto oṣelu ṣe n lọ ni ipinlẹ Edo ati Ondo saaju idibo sipo gomina ti yoo waye nibẹ. O ni iwa ọmọluwabi sọwọn laarin awọn oloṣelu ni wọn ṣe n kaakiri ẹgbẹ oselu ati wi pe awọn ẹgbẹ oṣelu naa ko ni afojusun ohun ti wọn fẹ ṣe fun ilu, eleyii ti wọn ma n pe ni ''party ideology''. ''Íwa inu awọn oloṣelu ni ko dara, kii se pe eto iṣejọba Naijiria ko i tii dagba to lẹyin ọdun mọkanlelogun.'' ''Ọpọlọpọ awọn oloṣelu n tan awọn araalu jẹ ni wọn ṣe n kuro ni ẹgbẹ oṣelu kan lọ si omiran.'' O ni Igbakeji gomina ipinlẹ Ondo ni lọkan lati di gomina ni o ṣe lọ darapọ ẹgbẹ oṣelu ZLP ti yoo fun ni anfaani lati dije dupo, eleyii ti o lẹtọ si labẹ ofin. Onimọ nipa eto oṣelu lorilẹede Naijiria, Dokita Olugbenga Abimbola naa ni awọn oludije mẹta gboogi lo ti suyo ninu idibo ipinlẹ Ondo bayii. Eleyii to fihan gbangba pe Gomina Akeredolu ti ẹgbẹ Oṣelu APC yoo di ariwa ipinlẹ Ondo mu nibi ti o ti wa, Jegede ti ẹgbẹ oṣelu PDP yoo di gbungun mu ni ibi ti o ti ṣẹ wa, nigba ti Agboola Ajayi ti ẹgbẹ oṣelu ZLP yoo di guusu mu ni ibi ti o ti wa. Amọ o ni ipolongo ẹlẹkundẹkun ni yoo fihan bi awọn eniyan ṣe fẹran awọn oludije naa si. Nitori naa ko si ẹni to le e sọ ẹni ti yoo bori eto idibo ipinlẹ Ondo, afi esi idibo ti ko ni magomago ninu ni yoo fi ero awọn eniyan han. Ṣaaju ni Ogbeni Agboola ti sọrọ lori bi ZLP ṣe tẹwọ gba oun: Igbakeji gomina ipinlẹ Ondo, Agboola Ajayi ti ni ẹgbẹ oṣelu Zenith Labour Party gba oun tọwọ-tẹsẹ ni oun fi fi ẹgbẹ oṣelu PDP silẹ lati lọ dije dipo gomina ninu idibo sipo gomina ni ipinlẹ Ondo. Agbẹnusọ fun Agboola Ajayi, Allen Sowore lo sọ bẹẹ fun BBC Yoruba. Sowore ni awọn oloye ẹgbẹ oṣelu ZLP ni apapọ ti fun Agboola ni anfaani lati dije sipo gomina labẹ ẹgbẹ naa. O ni awọn eniyan lo paṣẹ fun oun lati lọ si ẹgbẹ miran lati lọ dije dupo fun gomina nitori oun ni awọn fẹ. Bakan naa ni Sowore ni lilọ kuro lẹgbẹ oṣelu kan lọ si omiran ko le e nipa buburu lori ati debi ipo gomina rẹ, nitori nkan ti awọn eniyan fẹ ni o ṣe. ''Iru ẹ ko ṣẹṣẹ ma a ṣẹlẹ ninu oṣelu Naijiria nitori eto oṣelu ni Naijiria ṣe n dagbasoke ni, nitori naa ni awọn oloṣelu ṣe n kaakiri lati ẹgbẹ kan si omiran.'' '' Oloṣelu ko le e duro si ojukan naa. Bakan naa ni kikuro to kuro lati APC lọ si PDP lọ si ZLP  ko le e ni ipa buburu ninu irinajo naa.'' Agbẹnusọ fun Agboola Ajayi, Allen Sowore ni awọn araalu lo ma a yan ẹni ti wọn fẹ ko ṣe adari fun wọn ninu idibo to n bọ. Sowore fikun pe awọn nigbagbọ wi pe awọn yoo bori ninu idibo to n bọ ninu awọn ololufẹ rẹ ni APC, PDP ati ZLP yoo dibo fun un. Ti iwaju ko ba ṣe lọ, ẹyi a ṣe e pada si. Igbakeji Gomina ipinlẹ Ondo, Agboola Ajayi tun fi ẹgbẹ oṣelu PDP silẹ. Ninu atẹjade kan ti oludamọran Ọgbẹni Agboola fi sita, igbakeji Gomina Ondo kọwe fipo rẹ silẹ gẹgẹ bi ọmọ ẹgbẹ PDP lọjọ Aje, ọjọ kẹwaa oṣu kẹjọ ọdun yii(2020). Ajayi to kuna ninu idibo abele fun ipo gomina ninu eyi ti Eyitayo Jegede ti jawe olubori mu iwe to fi ẹgbẹ naa silẹ lọ si olu ileeṣẹ ẹgbẹ PDP to wa ni wọọdu Apoi keji niluu Kiribo, ijọba ibilẹ Ese Odo. Nigba to n ki awọn alaṣẹ ẹgbẹ oṣelu PDP fun atilẹyin niwọn igba ranpẹ ti o fi jẹ ọmọ ẹgbẹ naa, Ajayi ni oun gbe igbesẹ lati fi ẹgbẹ naa silẹ nitori awọn eeyan ipinlẹ Ondo fẹ ki oun dije fun ipo gomina ninu ibo to n bọ. Ẹwẹ, alaga ẹgbẹ oṣelu PDP ni wọọdu Apoi keji, Ọgbẹni Festus Oboro ti tẹwọ gba ikọwefiposilẹ igbakeji gomina Ondo gẹgẹ bi ọmọ ẹgbẹ naa. Ọjọ kọkanlelogun, oṣu kẹfa, ọdun yii ni Ọgbẹni Ajayi darapọ mọ PDP niluu rẹ, Kiribo nibi to ti dije ninu ibo abẹle fun ipo gomina ipinlẹ Ondo. Ọgbẹni Ajayi rọ awọn alatilẹyin rẹ pe ki wọn ma ni ọkan, o ni oun yoo kede igbesẹ to kan fun oun laipẹ. Àwọn alágbára ni mo bá díje ṣùgbọ́n mo ti gbà f'Olọrun- Agboola Ajayi Igbakeji gomina ipinlẹ Ondo, Agboọla Ajayi ti ṣalaye idi ti o fi fidirẹmi ninu idibo abẹle lati yan oludije fun ipo gomina ni ipinlẹ naa lẹgbẹ oṣelu PDP. Ninu atẹjade to fi sita lẹyin ibo abẹle naa, Agboọla ni awọn alagbara ti ko lẹgbẹ loun dojukọ lo jẹ ki oun fidirẹmi. Amọṣa, o ni bi o ti wu ko ri, oun ti gba ohun ti awọn ọmọ ẹgbẹ sọ ati ẹni ti wọn yan. Bi ẹ ko ba ni gbagbe, laipẹ yii ni  Agboọla fi ọga rẹ tẹlẹ, Rotimi Akeredolu silẹ ti o si ṣi wa si ẹgbẹ oṣelu PDP gẹgẹ bi ara ọna lati dije fun gomina ni ipinlẹ naa. Kii ṣe iroyin tuntun mọ bayii pe Eyitayọ Jẹgẹdẹ ni wọn dibo yan gẹgẹ bii ẹni ti yoo gbe aṣia ẹgbẹ oṣelu naa lasiko idibo gomina ipinlẹOndo ti yoo waye lọjs Kẹwaa oṣu kẹwaa ọdun 2020. Ninu awọn aṣoju ọmọ ẹgbẹ ẹgbẹrun meji ati mọlakanlelaadọfa to dibo abẹlẹ naa, Jẹgẹdẹ ni ọrinlelẹgbẹrin o le mẹjọ, 888, Agboọla to tẹlee ni ibo ọtalelẹgbẹta ati meje. Oṣù kẹwàá ọdún 2020 ní INEC à ṣetò ìdìbò míì ní ìpínlẹ̀ Ondo Ni ìgbẹyin ohun gbogbo ninu ẹgbẹ oṣelu PDP ni ipinlẹ Ondo. Abajade wọn ti dori igba bayii. Ni ana, ọjọ kejilelogun, oṣu keje ni wọn bẹrẹ eto idibo naa nibi ti awọn Oludije mẹjọ ti pàda wako lati mọ ẹni ti yoo ṣoju ẹgbẹ oṣelu Peoples Democratic Party ninu idibo to m bọ. Loru mọju oni, ọjọ kẹtalelogun, oṣu keje ni awọn alamojuto idibo abẹlẹ naa kede abajade esi idibo ẹni to maa gba tikẹẹti PDP lati le di gomina Ondo. Esi naa ree: Eddy Olafeso - 175Ajayi Agboola - 657Banji Okunomo - 90Ayorinde Olabode - 95Boluwaji Kunlere - 33Ebiseni Olusola - 29Erewa Godday - 14Eyitayo Jegede - 888 Lẹyin ti wọn kede esi idibo yii ni wọn fa Eyitayọ Jegẹde kalẹ lorukọ ẹgbẹ oṣelu PDP pe ko dide giri bi ọmọkunrin lati koju Arakunrin APC ati awọn aṣoju ẹgbẹ to ku ti wọn jọ maa dije idibo to m bọ naa. Ta ni yóò kojú Akeredolu fún ipò gómìnà Ondo? Wo bí ètò ìdìbò abẹ́lé ẹgbẹ́ òṣẹ́lú PDP ṣe ń lọ ní ìlú Akure Idibo ọhun waye lati ori ijọba kan si omiran. O le lẹgbẹrun meji awọn ọmọ oṣelu PDP to n kopa ninu idibo abéle naa. Eyitayo Jegede, igabkeji gomina ipinlẹ Ondo, Agboola Ajayi atawọn mii lo n kopa ninu idibo abẹle naa lati le e dupo dije ninu idibo sipo gomina ti yoo waye loṣu kẹwaa ọdun 2020. Ki lo ti ṣẹlẹ sẹyin? Awọn ọmọleyin ọkan lara awọn oludije, Eyitayo Jegede, ti sọ pe awọn alatilẹyin rẹ fariga pe, igbakeji gomina, Agboola Ajayi tẹ ayédèrú ìwé idibo wọle. Wọn ni igbesẹ yii da rugudu silẹ lojuko ti eto idibo abẹle naa ti n waye,  ṣugbon awon ti pana aawọ naa. Ni bayii, iforukọsilẹ awọn oludibo ni wọn n ṣe lọwọ ki idibo gangan to bẹrẹ. Eto iforukọsilẹ yii wọn n ṣe ni ijọba ibilẹ kọokan. Ki lo ti nṣelẹ sẹyin? Akọroyin BBC to wa nibi eto idibo naa to n waye ni Dome ni ilu Akurẹ ni ipinlẹ Ondo ti fidiẹ mulẹ pe edeaiyede bẹ silẹ nibudo idibo naa. O ṣalaye pe eyi ko ṣẹyin awọn oludibo to jẹ aṣoju kan ti wọn yọ bébà idibo sita lati fi dibo. Akọrọyin BBC ni awọn to n mojuto eto idibo naa kọ lati gba awọn ti ko ni ojulowo bébà idibo da ni nitori wọn ni ko tọna ni eyi to si fa ariwo nla. S\ugbọn bayii, o ni awọn agbofinro ti pẹtu si aawọ naa ni eyi ti awọn to ni kaadi idibo si ti lọ gbaojulowo bébà idibo bi o ti yẹ. Lọwọlọwọ ni awọn to ni ojulowo ohun eelo idibo ti bẹrẹ ayẹwo kaadi awọn ọmọ ẹgbẹ ati aṣoju bo ṣe yẹ Eto ididbo yii ni yoo yan ẹni ti yoo ṣoju ẹgbẹ PDP ti yoo si koju APC ati awọn oludije ẹgbẹ to ku ninu eto idibo fun ipo gomina to m bọ lọna Wo bí PDP ṣe fẹ́ yàn olùdíje fún ipò gómìnà l'Ondo Ta ni yóò kojú Akeredolu fún ipò gómìnà Ondo? Eto idibo ipinlẹ Ondo yoo waye ni ọjọ kọkandinlogun, oṣu kẹwaa, ọdun 2020. Awọn oludije mẹwaa ni yoo maa dije du aṣia ẹgbẹ oṣelu PDP loni fun idibo sipo gomina nipinlẹ Ondo ti yoo maa waye loṣu kẹwaa, ọdun 2020. Igbakeji gomina ipinlẹ Ondo, Agboọla Ajayi yoo maa wọ ṣokoto kan naa pẹlu kọmiṣọnna nigba kan ri fun eto idajọ ni ipinlẹ naa, Eyitayọ Jẹgẹdẹ atawọn eekan oludije miran. Amọṣa awọn mejeeji yii ni awọn onwoye n foju si lara gẹgẹ bii irin meji ti ikan ko ni fẹ tẹ fun ọkan bọrọ. Awọn miran to tun n dije fun aṣia ẹgbẹ oṣelu naa ni igbakeji alaga apapọ ẹgbẹ oṣelu PDP fun ẹkun Iwọ Oorun Gusu orilẹede Naijiria, Eddy Olafẹsọ, Sola Ebiseni, Bọde Ayọrinde, Boluwaji Kunlere, Bamidele Akingboye, Banji Okunọmọ ati Godey Erewa. Ṣaaju idibo naa lawọn kan lara awọn oludije naa ti fi ẹsun kan igbakeji gomina ipinlẹ naa, Agboọla Ajayi pe o ti ọwọ bọ iwe awọn aṣoju ọmọ ẹgbẹ ti yoo dibo ti o si ti rọpo rẹ pẹlu awọn ayederu aṣoju. Bi ẹ ko ba ni gbagbe, laipẹ yii ni Ajayi kogba kuro lẹgbẹ oṣelu APC lọ si PDP laarin wahala ati ede aiyede laarin oun ati gomina ipinlẹ naa, Rotimi Akeredolu.	https://www.bbc.com/yoruba/afrika-53497627
entertainment	Lizzy Anjorin: Ayọ̀ abara tín-tín! Lizzy Anjorin bímọ sí orílẹ́èdè Amẹrika	Ayọ abara tintin, gbajugbaja oṣere ati oniṣowo Lizzy Anjorin ti bi ọmọ tuntun lantilanti. Lizzy fi fidio ti ounj ati ọkọ rẹ ti n dọwẹkẹ nigba to wa ninu oyun si oju opo Instagram rẹ. ''Oba aṣekan maku tun ti ṣe e, O maa n wo ọkan dajọ. Ki i dajọ pẹlu ohun ti awọn eeyan ba n sọ nipa eeyan, oba pakanmire ti pa ẹgan mi rẹ patapata. Lizzy ni ''ẹ darapọ mọ wa lati ṣajọyọ ore ti Ọlọrun ṣe fun wa. Ọlọrun tun ti bu kun wa lẹẹkan sii, iyin ni gbogbo rẹ ja si, ALIHAMDULILLAH. Ọjọ kinni oṣu karun un ọdun 2021 niluu Miami nipinlẹ Florida lorilẹede Amerika lo ti ṣẹlẹ.'' Lizzy ko sọ bo ya ọkunrin tabi obinrin ni ọmọ ti Eleduwa fi jinki oun ati ọkọ rẹ naa. Bo tilẹ jẹ pe ọmọ akọkọ ti Lizzy yoo bi fun ọkọ rẹ to ṣeṣẹ fẹ niyii, o ti ni ọmọ kan to ti dagba tẹlẹ.	https://www.bbc.com/yoruba/afrika-56957199
entertainment	Davido: Láti ọdún méje, ń kò rí ẹni ràn mí lọ́wọ́ lágbo amúlùúdùn àfi ìkórira àárọ̀ di alẹ́	"Ẹni ti a ko fẹ, aalọ ko ran, inunibini ko si kan ti aimọ iwa hu. Gbajumọ akọrin takansufe kan, David Adeleke, ti ọpọ eeyan mọ si Davdo, ti ke gbajare sita lori idi tawọn eeyan kan se korira rẹ. Davido, ẹni to gbajumọ bii isana ẹlẹẹta nidi orin kikọ, lo n mẹnuba pe awọn eeyan kan lagbo amuludun ti orin kikọ ni ko fẹ ri imi oun lori aatan. Ninu fidio kan to ti lu ori ayelujara pa ni Davido ti sisọ loju ọrọ yii. O ni lati igba ti oun ti bẹrẹ orin kikọ, ko si alatilẹyin kankan fun oun gẹgẹ bi wọn se maa n se fawọn akọrin mii to jẹ akẹẹgbẹ oun. Akọrin naa salaye pe fun odidi ọdun meje ti oun ti wa ni agbo amuludun, ikorira ni wọn n fi han si oun lati aarọ di alẹ. Davido wa n beere pe se nitori pe baba oun jẹ olowo ati ọlọrọ ni oun se n gba ọta pupọ abi ki ni oun se gan? O ni se ẹbi oun ni bi baba oun se ni owo ni? ""Mo sisẹ kara kara funra mi o, mo gbe awọn awo orin to jẹ itẹwọgba sita, ti mo si sisẹ ri owo funra mi. Ki ni mo wa se ti ọta fi pọ to eleyi fun mi?"" Davido sọrọ yii lẹyin to ti ta gbogbo awọn tikẹẹti iwọle si gbọngan ile ijo to ti fẹ kọrin tan eyi ti wọn pe ni O2 Arena Music Concert. Ọla ọjọ Satide, ọjọ Karun osu Kẹta ọdun 2022 si ni orin kikọ naa yoo waye. David Adeleke, ti ọpọ mọ si Davido jẹ gbajumọ akọrin takansufe lorilẹede Naijiria. Ọmọ bibi ilu Ede nipinlẹ Osun ni Davido, ti baba rẹ, Deji Adeleke si jẹ olowo ati ọlọrọ. Amọ lai fi ti owo baba rẹ se, Davido naa sisẹ kara nidi orin kikọ to yan laayo, to si ti gbe ọpọ awo orin to gbajumọ, to si tun jẹ itẹwọgba sita. Awọn obinrin mẹta lo ti bimọ fun Davido, to si ti gba ami ẹyẹ lorisirisi nidi isẹ to yan laayo."	https://www.bbc.com/yoruba/afrika-60560746
religion	SCOAN: Lati igba ti TB Joshua ti lọ ni ijọ naa ko ti tẹsiwaju mọ nitori ọrọ ta ni yoo ṣe adari rẹ to n jẹyọ- Ìjọ SCOAN	Ijọ SCOAN, iyẹn Synagogue ti oludasilẹ rẹ, Wolii TB Joshua jade laye loṣu diẹ sẹyin ti ṣalaye pe nnkan o fi gbẹ rọgbọ lori ọrọ tani yoo ṣe olori ni ijọ naa lẹyin ti ilumọọka wolii naa ti jade laye. Ninu atẹjade kan ti wọn fi sita ninu eyi ti wọn ti sọrọ lori idajọ ile ẹjọ to ni ki wọn yan iyawo oloogbe naa gẹgẹ bi ọkan lara awọn ọmọ igbimọ majẹobajẹ ijọ naa leyi ti waye. Ọpọ lo n beere pe ki lo n ṣẹlẹ bayii ni ile ijọsin Synagogue lẹyin iku oludasilẹ ijọ naa, Oloogbe TB Joshua. Nibayii, ile ẹjọ giga apapọ nilu Eko ti buwọlu iyansipo iyawo TB Joshua gẹgẹ bi ọkan lara awọn ọmọ igbimọ majẹobajẹ ijọ naa ileejọsin naa. Onidajọ Tijjani Ringim pa aṣẹ yii lasiko to fi n gbe idajọ kalẹ lori ipẹjọ kan ti awọn ọmọ ijọ naa kan pe lorukọ awọn ọmọ ijọ. Wọn rọ ile ẹjọ pe koyan iyawo oloogbe TB Joshua gẹgẹ bi ọmọ igbimọ oluṣakoso ijọ naa ni ibamu pẹlu ilana ofin ijọ Synagogue to tọka si iye awọn ọmọ igbimọ ọhun. Wọn ni ọmọ igbimọ naa ni oludasilẹ ijọ naa nigba aye rẹ. Ati pe awọn meji to ku gẹgẹ bi ọmọ igbimọ ijọ naa ko laṣẹ labẹ ofin lati gbe igbesẹ kankan nipa ijọ ọhun nitori pe eeyan mẹta lo gbọdọ wa ninu igbimọ. Nitori pe ko si atako kankan latọdọ awọn ti wọn pe lẹjọ, ni ile ẹjọ ba paṣẹ pe ki orukọ iyawo TB Joshua o wọ igbimọ oluṣakoso  ijọ naa leyi ti yoo mu ojuutu ba ọrọ aṣiwaju nile ijọsin naa. Atẹjade ti ijọ naa fi sita lori idajọ ile ẹjọ ṣalaye pe lati igba ti TB Joshua ti lọ ni ijọ naa ko ti tẹsiwaju mọ nitori ọrọ ta ni yoo ṣe adari rẹ to n jẹyọ.	https://www.bbc.com/yoruba/afrika-58511671
politics	Oyo LG Polls: OYSIEC ní APC ló yẹ kò bẹ aráàlú lórí àṣìṣe rẹ̀ nípa ìbò ìjọba ìbílẹ̀	Awuyewuye to n waye lori eto idibo ijọba ibilẹ ti yoo waye lọjọ Satide ọla nipinlẹ Oyo si n gbona jain jain ni. Idi ni pe ẹgbẹ oselu APC, to jẹ ẹgbẹ oselu alatako gboogi nipinlẹ Oyo si n figbe ta pe ijọba gbọdọ wọgile eto idibo naa ni, ki oun le ni anfaani lati kopa ninu rẹ. APC ni ẹjọ ti oun gbe lọ sile ẹjọ lori bi gomina Seyi Makinde se juwe ọna ile fun awọn alaga ijọba ibilẹ ti Abiola Ajimọbi yan sipo, lo mu ki oun ma le se igbaradi fun eto idibo ijọba ibilẹ naa. Eyi lo mu ki BBC Yoruba tọ awọn alẹnulọrọ lori eto idibo naa lọ lati m,ọ ohun to faa ti awuyewuye naa fi n tẹ siwaju atawọn ọna abayọ si. Lara awọn to si salaye ẹdun ọkan wọn ati awijare ni Alaga ajọ eleto idibo nipinlẹ Oyo, amofin Isiaka Olagunju, alukoro fun ẹgbẹ oselu PDP, Enjinia Akeem Olatunji ati alaga fun ẹgbẹ awọn alaga ijọba ibilẹ ninu ẹgbẹ APC ti wọn yọ nipo, Ayodeji Abass Aleshiloye. Alaye ree lori bi awọn eeyan naa se n gba ọrọ idibo ijọba ibilẹ mọ ara wọn lọwọ.	https://www.bbc.com/yoruba/afrika-57197200
health	Ondo Nurses'strike: Nítorí 'áfúsá', àwọn nọ́ọ̀sì bẹ̀rẹ̀ ìyanṣẹ́lódì l'Ondo gba àsanpé owó oṣù wọn	Awọn nọọsi ati oṣiṣẹ agbẹbi ni ipinlẹ Ondo ti bẹrẹ iyanṣẹlodi onikilọ ọlọjọ mẹta lati fi fa ijọba ipinlẹ naa leti lori sisan abọ owo osu fawọn. Ẹgbẹ awọn nọọsi ati agbẹbi lorilẹ-ede Naijiria, (NANNM) ẹka ti ipinlẹ Ondo bẹrẹ iyanṣẹlodi lọjọ Aje, ọjọ kinni, oṣu kẹta, ọdun 2021. Gẹgẹ bi ohun tawọn igbimọ adari ẹgbẹ naa fi sita pe awọn n ja fun, sisa asanpe owo oṣu wọn dipo aabọ eyi ti gomina ipinlẹ naa ni ki wọn maa san fawọn oṣiṣẹ pẹlu bibẹrẹ ilana owo osu tuntun fawọn nọọsi lẹka nijọba ibilẹ wa lara ohun ti wọn n beere fun. Ṣaaju ni awọn ọmọ ẹgbẹ oṣiṣẹ nọọsi ati agbẹbi naa ti kọkọ fun ijọba ni gbendeke ojọ meje lati fi yanju ibeere wọn naa ṣugbọn ti ko si igbesẹ to yanranti latọdọ ijọba. Lasiko ti BBC News Yoruba gbiyanju ati kan si alaga ẹgbẹ naa ni ipinlẹ Ondo, ohun ti a gbọ ni pe ijọba atawọn ẹgbẹ oṣiṣẹ lẹka ilera wa ninu ipade kan eleyi ti ko ṣai nii ṣe pẹlu rukerudo iyanṣẹlodi lẹka ilera ni ipinlẹ Ondo.	https://www.bbc.com/yoruba/afrika-56240575
religion	Biodun Fatoyinbo COZA: Kò sí ààyè fún àíléso nínú isẹ́ Olúwa	"Oludasile ijọ Commonwealth of Zion Assembly, Pasito Biodun Fatoyinbo naa ti da si ọrọ to sẹlẹ ninu ijọ David Oyedepo. Saaju ni Bisoobu David Oyedepo ti ni ki awọn pasitọ kan ninu ijọ Living Faith lọ rọọ kun nile. Oyedepo ni wọn ko gbe wọn to lẹnu isẹ wọn ninu ijọ Winners Chapel ni. Fatoynbo fi esi rẹ yii lede loju opo instagram rẹ nibi to ti ni pe: Ko si aaye fun ọlẹ ati alaileso. Ibeere: ti wan ba le osisẹ banki nitori pe ko sisẹ to bi o ti yẹ, se o maa lọ si ori ayelujara lọ maa pariwo ni?.... Bibeli safiwe ọkunrin kan to ni igi ọpọtọ kan ninu iwe Luuku ori ketala, ẹsẹ kẹfa titi de ẹsẹ kẹsan an ni Fatoyinbo fi gbe ẹsẹ ọrọ rẹ lẹyin. O ni siso eso se pataki ju ki igi ọpọtọ naa kan gbilẹ lasan lọ. Ati pe Bibeli ni pe gige ni ki a ge igikigi ti ko ba so eso. Saaju ni Bisoobu Davis Oyedepo ti fesi fun awọ́n to n sọ̀rọ̀ lori bi o se da awọ́n Pasitọ́ kan duro. David Oyedepo: Ìjọ́ mi gba ọ̀pọ̀ òṣìṣẹ́ síṣẹ́ ju ìjọba ìpínlẹ̀ míràn lọ Asaaju ijọ Winners Chapel, David Oyedepo ti fesi lori awuyewuye to n waye pe ijọ rẹ le pasitọ mọkanlelogoji tori pe wọn ko pawọ wọle. Oludasilẹ ileesẹ iransẹ Living Faith, ta mọ si Winners Chapel, Bisọọbu David Oyedepo, ti sọrọ sita nipa pasitọ mọkanlegoji, ti ijọ rẹ da duro laipẹ yii. Bẹẹ ba gbagbe, a ti kọkọ mu iroyin wa fun yin nipa bi ijọ Winners' Chapel se gba isẹ lọwọ awọn pasitọ naa tori wọn ko mu ki ijọ wọn kun si. Nigba to n salaye bi isẹlẹ naa se waye, Bisọọbu Oyedepo ni awọn olusọ aguntan naa lo ya ""alaileso ati olukuna patapata,"" Oyedepo ni ""ọrọ akoso ijọ wa ko ye awọn eeyan ni. Mo gbọ pe awọn eeyan kan n ni a da awọn pasitọ naa duro tori pe wọn ko pa owo to towo wọle ni. Nigba ta gba eeyan bii ẹgbẹrun meje sẹnu isẹ lẹkan soso, se ko si ori ayelujara nigba naa ni abi o ti ku? A ni awọn osisẹ pupọ nileesẹ iransẹ yii ju ijọba ibilẹ miran lọ, ti a ko si jẹ wọn lowo osu, bẹẹ ni a ko ya owo kankan lati san owo osu wọn. Awa kii se agbe tabi gba owoya nile ifowopamọ ki a to le san owo osu awọn osisẹ wa, ẹ le bi awọn manija ile ifowopamọ ta n lo leere."" Oyedepo ni ọmọ majẹmu ni awọn ni ijọ Winners, ti awọn si n rin ninu imọlẹ ọrọ Ọlọrun, bẹẹ ni awọn n gbadun ferese ọrun to si silẹ le ijs naa lori. O wa yan pe bi wọn se da awọn pasitọ naa duro ko ni ohunkohun se pẹlu ọrs owo pipa wọle nitori ijọ naa ko se alaini rara. Ojisẹ Ọlọrun naa fikun pe ijọ oun kan n gbọran si asẹ Ọlọrun ni, to si n se atilẹyin fun ohunkohun ti awọn ba beere nitori Ọlọrun to dara ni. Ọkunrin kan, to pe ara rẹ ni pasitọ ijọ Living Faith Church, Winners Chapel, Peter Godwin, sọ pe awọn alaṣẹ ijọ naa da oun duro lẹnu iṣẹ nitori pe ẹka ijọ ti oun wa ko pa owo wọle daadaa. Opin ọsẹ to kọja ni iroyin naa kọkọ jade si ori ayelujara, pẹlu fidio kan nibi ti ọkunrin naa ti n ke ibosi pe ki awọn ọmọ Naijiria gba oun. Ọgbẹni Godwin, ti iwadii fidi rẹ mulẹ pe ẹka ijọ Winners kan to wa nilu Ikere-Ekiti, nipinlẹ Ekiti, lo ti n ṣiṣẹ, sọ ninu fidio naa pe oun ati pasitọ bi ogoji ni Pasitọ Agba fun ijọ naa nipinlẹ Ekiti pe si ipade. Ọjọ kinni, oṣu Keje, ọdun 2021 lo ni pasitọ agba naa pe awọn si ipade ọhun, to si da wọn duro lẹnu iṣẹ nitori pe ile ijọsin wọn ko pawo wọle daadaa. Kilo wa ninu lẹta naa? Peter Godwin ni ""nipa oore-ọfẹ Ọlọrun, baba wa ninu ile ijọsin yii gba aṣẹ lọdọ Ọlọrun, lati da ẹgbẹrun mẹwaa ijọ silẹ ni Naijiria, mo si jẹ ẹnikan lara awọn pasitọ ti wọn gba si iṣẹ lọjọ kejidinlọgbọn, oṣu Kẹjọ, ọdun 2020. ""Lẹyin eto igbani siṣẹ mi, mo bẹrẹ iṣẹ, mo si fi ara mi n ṣiṣẹ Oluwa. Mo gbiyanju agbara mi, lati ri i pe mo jere ọkan fun Kristi, ṣugbọn o ṣe ni laanu pe mo gba ipe ni ọjọ kinni, osu Keje, pe pasitọ agba nipinlẹ yii fẹ ẹ ri mi. ""Mo kọkọ ro pe emi nikan ni, a fi bi mo ṣe debẹ, ti mo ba awọn pasitọ miran to le ni ogoji. Ko pẹ, ko jina, ni wọn pin lẹta fun gbogbo wa. Ṣiṣi ti mo ṣi lẹta naa lati wo nkan ti wọn kọ si i, iwe idaduro ni mo ba nibẹ."" Ọgbẹni Godwin tẹsiwaju ninu ọrọ rẹ pe, wọn kọ sinu lẹta naa pe ""lẹyin agbeyẹwo iṣẹ ti a ṣe laipẹ yii, a ri i pe idagbasoke ijọ rẹ ko ri bi a ṣe nireti. ""A fẹ ẹ fi to ọ leti pe iṣẹ rẹ, gẹgẹ bi pasitọ ko wulo mọ ninu iṣẹ iranṣẹ yii, lati akoko yii lọ. O si gbọdọ fi gbogbo dukia ijọ, ile gbigbe, to fi mọ kaadi idanimọ rẹ, fun pasitọ to n dari agbegbe rẹ, ki o to o lọ."" Ninu lẹta naa to n lọ kaakiri ori ayelujara, to jẹ eyi ti wọn kọ si ara awọn pasitọ ti iroyin sọ pe wọn da duro, Saave Normor, to jẹ pasitọ ijọ naa kan nipinlẹ Benue. Akọwe Agba fun ijọ Winners, Adebisi O. Aboluwade, lo buwọlu lẹta idaduro naa sita lorukọ awọn alaṣẹ. O sọ pe oun pe awọn alamojuto ijọ ni ọjọ keji, lati beere alaye lori iwe idaduro naa, nitori pe ""oun ko hu iwa buruku kankan"". Nibẹ lo ni wọn ti sọ fun oun pe ṣọọṣi naa kii ṣowo, ko má jere. ""Wọn tun sọ fun mi pe owo ti ṣọọṣi ti mo n dari n pa wọle, gbọdọ le gbọ bukaata mi ati ile gbigbe. ""Ṣugbọn nitori pe owo ko wọle daadaa, a da ọ duro."" Bakan naa lo sọ pe wọn ko fun awọn ni ẹbun kankan gẹgẹ bi ẹbun gba mabinu. O ni igbesẹ naa n mu itiju ba agbo Kristi. Kini ijọ Winners' Chapel sọ lori ẹsun ti Peter Godwin fi kan an? Awọn alaṣẹ ijọ Living Faith Chapel ko ti sọ nkankan lori ẹsun naa, boya irọ ni, tabi otitọ. Ileeṣẹ iroyin BBC, nigba to kan si ẹnikan lara awọn oṣiṣẹ ile ijọsin naa lori nọmba to wa loju opo ayelujara, wọn sọ pe oun ko ni ẹtọ lati ba akọroyin wa sọrọ. Igba akọkọ kọ re e ti ẹnu yoo kun ijọ Winners' Chapel Ọpọlọpọ igba ni awuyewuye ti waye lori oludasilẹ ijọ Living Faith Church, Biṣọọbu David Oyedepo. Nigba miran, o le jẹ nitori ọrọ to sọ nipa ijọba Naijiria, arun Covid-19, idamẹwa tabi ọrẹ. Ni awọn asiko miran, awọn ọmọ Naijiria ma n bu ẹnu atẹ lu igbe aye ọlọla ti Bisọọbu naa n gbe, paapaa nitori pe o ni awọn baalu aladani to fi n rinrinajo, ati fasiti nla meji. Ọpọ lo gbagbọ pe Bisọọbu Oyedepo kii fi owo ṣe itọrẹ aanu, to si mọ bo ṣe n gba idamẹwa ati ọrẹ lọwọ awọn ọmọ ijọ rẹ. Lọdun 2020 si 2021, awuyewuye tun waye nipa Oyedepo, nitori bo sẹ sọ pe oun ko gbagbọ pe Covid-19 wa, ti ko si jẹ ki ile ijọsin rẹ ma a tẹle awọn ilana kan ti ijọba fi silẹ nipa Covid-19."	https://www.bbc.com/yoruba/agbaye-57888639
health	Áfíríkà làwọn ènìyàn ti ń gbẹ̀mí ara wọn jùlọ lágbàáyé - WHO	Àjọ ètò ìlera àgbáyé, WHO ti kéde pé ilẹ̀ adúláwọ̀ ni àwọn tó ń pa ara wọn ní àgbàyé pọ̀ sí jùlọ. Nínú àtẹ̀jáde kan tí WHO fi léde ní ilẹ̀ adúláwọ̀ ni àwọn orílẹ̀ èdè mẹ́fà nínú orílẹ̀ mẹ́wàá níbi tí àwọn ènìyàn ti ń gba ẹ̀mí ara wọn pọ̀ sí jùlọ wà. Adarí àjọ WHO fẹ́kùn Áfíríkà, Matshidiso Moeti nínú àtẹ̀jáde náà ní dókítà tó wà fún ṣíṣe àyẹ̀wò ọpọlọ kò tó iye tó yẹ kó wà rárá gẹ́gẹ́ bí àlàkalẹ̀ WHO. Moeti tẹsiwaju pe dókítà kan péré ló wà fún itọju ẹgbẹ̀rún lọ́nà ẹ̀ẹ́dẹ́gbẹ̀ta àwọn ènìyàn. O ni éyìí ló fi ọ̀nà ọgọ́rùn-ún díkùn sí iye tí WHO ní ó yẹ kó wà ní orílẹ̀ èdè kan. WHO ní ènìyàn mọ́kànlá nínú ẹgbẹ̀rún lọ́nà ọgọ́rùn-ún ènìyàn ló ń gba ẹ̀mí ara wọn fúnra wọn lẹ́kùn Áfíríkà. O ni èyí ló ju ènìyàn mẹ́sàn-án sí ọgọ́rùn-ún ènìyàn ní àwọn ẹkùn mìíràn. Bákan náà ni wọ́n ní ọ̀pọ̀lọpọ̀ àwọn dókítà tó ń tọ́jú àwọn eeyan to ni ìlera ọpọlọ kìí wà ní àwọn ìgbèríko. Awọn ìlú ńlá nìkan ni àwọn dókítà yìí máa ń wà ní ẹkùn Áfíríkà. Wọ́n ní ìlera ọpọlọ ló kó ìdá mọ́kànlá nínú ọgọ́rùn-ún ohun tó ń ṣokùnfà ìdí tí àwọn ènìyàn fi máa ń pa ara wọn ní òde òní. Moeti ṣàlàyé pé WHO ti wá ṣe ìfilọ́lẹ̀ ìpolongo lórí ayélujára báyìí pẹ̀lú èròńgbà láti dènà kí àwọn ènìyàn máa dá ẹ̀mí ara wọn légbodò láì pé ọjọ́. Ìfilọ́lẹ̀ náà ń wáyé ṣáájú àyájọ́ ọjọ́ ìlera ọpọlọ ní àgbáyé èyí tó máa ń wáyé ní gbogbo ọjọ́ Kẹwà, oṣù Kẹwàá. Wọ́n ní èròńgbà àwọn ni láti kàn sí mílíọ̀nù mẹ́wàá ènìyàn lẹ́kùn adúláwọ̀.	https://www.bbc.com/yoruba/articles/c4n2460my85o
religion	Mummy GO: Mummy GO ní ẹ̀ṣọ́ ara òun le ra ilé bàbá ẹlòmíì, òun fi gbogbo rẹ̀ sílẹ̀ ni	"Gbajúgbajà Ajíyìnrere Funmilayo Adebayo, tí ọ̀pọ̀lọpọ̀ mọ̀ sí Mummy G.O. tún ti gbé tuntun yọ lórí àwọn ọ̀rọ̀ tó máa ń sọ nígbà tó bá ń wàásù. Fọ́nrán tuntun mìíràn tó tún gbòde kan báyìí nípa Mummy GO, ní èyí tó tí ń fesi fun àwọn ènìyàn tó ń sọ̀rọ̀ si lórí pé kìí lo ẹ̀ṣọ́ ara. Nínú fọ́nrán fídíò náà, Mummy GO ní, ní ayé tí òun kọ́kọ́ wá, òun fẹ́ràn láti máa lo ẹ̀ṣọ́ ara púpọ̀ tí òun sì máa ń rà wọ́n lọ́pọ̀lọpọ̀. Mummy GO fesi pada fun awọn to ni kii lo ẹṣọ ara: ""Ta ló sọ pé mi ò fẹ́ràn lílo ẹ̀ṣọ́ ara, nígbà tí mò ń ṣiṣẹ́ gbígbé egbògi olóró cocaine, àwọn ohun ẹ̀ṣọ́ ara tí mo kó jọ, le ra ilé bàbá ẹlòmíràn."" ""Mo fẹ́ràn kí n máa rà wọ́n lọ́pọ̀lọpọ̀, àwọn ẹ̀ṣọ́ ara tí mo ní nígbà náà, tí a bá gbe lé òdiwọ̀n nísìnyí, yóò tó ọ̀dúnrún mílíọnù náírà."" ""Amọ mo jọ̀wọ́ rẹ̀ kalẹ̀ nítorí ìjọba ọ̀run tí gbogbo wa ń wá"" Ajihinrere naa tẹ siwaju pe awọn ọmọ ijọ oun ko padanu ohunkohun gẹgẹ bi oun ti se sẹyin, ni aye ti oun kọkọ wa. O ni ""Ki lẹ ti i padanu, ẹ ko ti i padanu ohunkohun rara, tori naa lẹ se n mu omulomu, mo ti padanu ohun to pọ ju sẹyin. Ki eeyan ji laarọ bayii, ko maa gbọ gbọngaun gbọngaun, alaati owo wo lo n de, miliọnu lo n wọle sinu apo asuwọn owo mi nile ifowopamọ si ori foonu mi. Owo cocaine niyẹn. Mo n lọ si ile igbafẹ lorisirisi, awọn ọmọ to n se oloso yoo jade lọ ni alẹ, o pẹ ti mo ti n gba idamẹwa. Awọn ọmọ alaristo, awọn ọmọ alasẹwo, wọn maa san idamẹwa fun iya wọn. Mo maa n gba owo lọwọ wọn. Owo ko tan lọwọ mi ri, ti owo mi nile ifowopamọ ba ku ọgbọn miliọnu naira, maa ma gbọn kiri ni pe ko si owo. Maa tun ran awọn ọmọ jade pe fun isẹ adigunjale, mo wa ni mo di atunbi, mo fi gboogbo rẹ silẹ, mo wa gba kamu, mo n se bii ọnọ ti iya rẹ n saisan. Ẹyin tun wa n sọ pe fake, ayederu ni mi, nnkan n se ẹ ni? Ori rẹ yọ ẹ ti n ko se ogidi, boya n ba ti wa ja ile rẹ ni ole, ki n fi ibọn tu gbogbo ori rẹ danu."" Mummy GO ni kii lo yẹri eti, ẹgba ọrun tabi ti ọwọ, ti awọn eeyan si maa n lero pe ko nifẹ lati maa lo awọn ẹsọ ara yii ni. Amọ nigba to wa kede pe oun ti ni awọn esọ ara yii si, ti oun si maa n lo wọn pupọ nigba kan ti oun n gbe oogun oloro, ero awọn eeyan lori ayelujara se ọtọọtọ lori ọrọ naa. Bakan naa ni wọn tun n fesi lori ohun to sọ pe oun maa n gba idamẹwa lọwọ awọn asẹwo ati adigunjale. Awọn eeyan kan ni se lo yẹ ki ileesẹ Ọlọpaa gbe Mummy GO nitori funra ara rẹ lo n jẹwọ ẹsẹ to ti da sẹyin. Awọn eeyan miran ni nigba wo ati ni ọdun wo ni mama oniwaasu yii gbe egboogi oloro Cocaine? Wọn ni se nigba aye to wa yii ni abi ni aye atijọ to ti wa tẹlẹ, gẹgẹ bo se maa n sọ tẹlẹ? Awọn miran tilẹ n beere pe gbogbo awọn eeyan ti mama oniwaasu yii ti kọ nisẹ tẹlẹ, ki lo de ti wọn ko fi bọ sita wa kin ọrọ rẹ lẹyin? Amọ awọn eeyan kan da lohun pe gbogbo awọn to sisẹ ibi tii pẹlu Mummy GO lo ti ku tan nitori pe ati to ti wa tẹlẹ, lo ti sẹ ẹsẹ naa, eyi to fẹẹ to ẹgbẹrun ọdun. Onírúurú fọ́nrán ló ti máa ń jẹ jáde lórí ẹ̀rọ ayélujára lórí àwọn ọ̀rọ̀ tí ó máa ń ti ẹnu Ajíyìnrere Funmilayo Adebayo jáde, pàápàá lórí ìjọba ọ̀run, tó sì máa ń fa awuyewuye láàárín àwọn ènìyàn. Nínú àwọn fọ́nrán yìí ni Mummy GO ti sọ pé òun ti wá ilé ayé nígbà kan rí àti pé kìí ṣe ilẹ̀ Adúláwọ̀ ni òun wà nígbà náà. Bakan naa lo tun máa ń sọ̀rọ̀ nípa bí ó ṣe lo ìgbésí ayé aláìnígbàgbọ́ lásìkò náà. Ọ̀pọ̀lọpọ̀ tilẹ̀ máa ń sọ pé Mummy GO, tó ni ilé ìjọsìn Rapture Proclaimer Evangelical Church of God, kò mọ ohun tí ó ń sọ à ti pé ó nílò ìtọ́jú dókítà. Funmilayo Adebayo ni orúkọ tí ìyá àti bàbá sọ ọ́ ṣùgbọ́n Mummy GO ni ọ̀pọ̀lọpọ̀ ènìyàn mọ̀ ọ́ sí nítorí àwọn ìwàásù rẹ̀. Ní ọjọ́ kẹẹ̀dógún, ọsù kẹfà ọdún 167 ni wọ́n bi. Ọmọ bíbí ìpínlẹ̀ Ekiti ni. Òun ni olùdásílẹ̀ ilé ìjọsìn Rapture Proclaimer Evangelical Church of God tó wà ní Iyana Ipaja ní ìpínlẹ̀ Eko. Nínú oṣù kìíní ọdún 2021 ní ìràwọ̀ rẹ̀ bẹ̀rẹ̀ sí ní tàn lórí ẹ̀rọ ayélujára nígbà tí àwọn ìwáàsù rẹ̀ tó dá lórí wíwá ìjọba ọ̀run gba ìgboro kan. Mummy GO ti ṣe ìgbéyàwó tí Ọlọ́hun sì fi àwọn ọmọ tá lọ́rẹ."	https://www.bbc.com/yoruba/afrika-60332728
health	Fibroid: Ǹjẹ́ o mọ pé o le ní oyún ìju tí o kò bá tètè bímọ?	Iwadii imọ ijinlẹ kan ti fihan pe obinrin mẹta ninu mẹwaa, ti ọjọ ori wọn wa laarin ọdun mẹẹdọgbọn si ọgbọn ọdun, lo ma n ni oyun iju ni Naijiria. Awọn ile iwosan ikọṣẹ iṣegun oyinbo to wa ni ilu Calabar, Port Harcourt ati Enugu, ni wọn ṣe iwadii naa. Dokita agba ni ẹka ti wọn ti n mojuto awọn ẹya ara ti obinrin fi n bimọ, Obstetrics and Gynaecology, ni Ile iwosan ẹkọṣẹ iṣegun Fasiti Calabar, Ugwu Brown, sọ fun BBC pe, ìju lo wọpọ ju ninu awọn nnkan to ma n wu ninu ikun obinrin, ni Naijiria. Awọn ami oyun iju: Bi oyun iju naa ba ṣe tobi to, iye to jẹ, ati ibi to wa ninu ile ọmọ, ni yoo sọ ami ti obinrin yoo ri. Ṣugbọn Dokita Brown sọ pe ọpọlọpọ obinrin to ni oyun iju kii ri ami kankan. Awọn ami to wọpọ ni: Bi o sẹ le tọju oyun iju: Itọju ti wọn yoo fun obinrin to ba ni oyun iju nii ṣe pẹlu ọjọ ori, to ba ṣi fẹ ẹ bimọ, bi iju naa ṣe tobi si, ati ibi to wa ninu ile ọmọ. Itọju gboogi to wa fun ni 'hysterectomy'; eyi ni ilana ti wọn n gba lati yọ ile ọmọ obinrin kuro ninu ara. Ṣugbọn, itọju naa yoo jẹ nipa oogun lilo tabi iṣẹ abẹ.	https://www.bbc.com/yoruba/afrika-55321562
sports	SARS: Ẹgbẹ́ agbábọ́ọ̀lù Remo Stars ní ikọ̀ SARS ló pa agbábọ́ọ́lú òun	Ẹgbẹ agbabọọlu Remo Stars ti fẹsun ipaniyan kan ikọ ọlọpa to n gbogun ti iwa idigunjale, Special Anti-Robbery Squad, SARS, nipinlẹ Ogun. pe ikọ naa lo pa Tiyamiyu Kazeem, to jẹ ọkan lara ọmọ ikọ ọhun. Alukoro ẹgbẹ agbabọọlu naa, Dimeji Oshode sọ ninu atẹjade kan pe, iṣẹlẹ naa waye lopopona Sagamu nigba ti ologbe ọhun ati akẹgbẹ rẹ, Sanni Abubakar n rinrin ajo. O ni awọn ikọ SARS da Kazeem duro, ti wọn si fi ẹsun kan pe o jẹ ọmọ Yahoo, oni jibiti ori ayelujara, nitori imura rẹ, ṣugbọn o ṣalaye fun wọn pe iṣẹ bọọlu gbigba ni oun n ṣe. Ẹni ti ọrọ naa ṣoju rẹ sọ pe, Kazeem fi kaadi idanimọ rẹ han awọn agbofinro naa gẹgẹ bi agbabọọlu, ṣugbọn wọn kọti ikun sii. Lẹyin-o-rẹyin, wọn fi panpẹ ofin mu, o si gba lati tẹle wọn lọ si agọ wọn. Ṣugbọn lẹyin ti wọn n gbe lọ loju ọna marosẹ Sagamu si Abeokuta, lo ba beere ibi ti wọn n gbe oun lọ, nitori ibi ti wọn dorikọ yatọ si ọna agọ awọn ọtẹlẹmuyẹ ọhun. Gẹgẹ bi atẹjade naa ṣe sọ, lẹyin eyii ni awọn ọlọpaa naa duro, ti wọn si tii jade ninu ọkọ wọn, eyi to mu ki ọkọ mii to n bọ kọlu, to si gba ibẹ jẹ Ọlọrun nipe. Ẹwẹ, ajọ ọlọpaa ipinlẹ Ogun ti sọ pe, ikọ SARS ipinlẹ naa ko mọwọ mẹsẹ ninu iṣẹlẹ ọhun. Agbẹnusọ fun ileesẹ ọlọpaa ipinlẹ Ogun, Abimbola Oyeyemi sọ fun awọn akọroyin pe, ikọ SARS kọ lo pa Kazeem, o ni lootọ ni ikọ naa kan fi pampẹ ofin mu pe o wọ aṣọ ṣọja. O ni lẹyin ti wọn n gbe lọ ni ọkọ wọn taku loju ọna, ṣugbọn nigba ti ologbe naa gbiyanju ati sọda loju popo, ni ọkọ miran kọlu. Ọpọ awọn ọmọ Naijiria ti bẹrẹ si ni n fi ero wọn lede, lẹyin iroyin iku agbabọọlu naa, ti wọn si n bu atẹ lu ikọ SARs naa.	https://www.bbc.com/yoruba/afrika-51602625
health	Harzard Allowance: Ìjọba Nàìjíríà ṣàfikún owó aàbò fáwọn òṣìṣẹ́ elétò ìlera	"Ìjọba àpapọ̀ ní Nàìjíríà tí fún àwọn òṣìṣẹ́ ẹ̀ka ètò ìlèra ní àfikún owó ìdá 350% sí 600% gẹ́gẹ́ bí owó àjẹ́mónú ewu lẹ́nu iṣẹ́. Lọ́bẹ́ àfíkún owó náà, àwọn òṣìṣẹ́ kéékèké yóò má gba ìdá àádọ́ta lé ní ọ̀ọ̀dúrún, nígbà tí àwọn àgbààgbà lẹ́nu iṣẹ́ yóò má gba ìdá ẹgbẹ̀ta gẹ́gẹ́ bí àfikún tíwọn. Mínísítà fún ètò ìgbanisíṣẹ́ àti ọ̀rọ̀ òṣìṣẹ́ Chris Ngige, kéde ọ̀rọ̀ yìí ní ọjọ́ Isegun lẹ́yìn ìpàdé láàrín ìjọba apapọ̀ àti asójú àwọn oṣísẹ́  tó fí mọ́ àwọn ẹgbẹ́ àwọn oṣiṣẹ́ ilera. Ètò ìpàdé náà tó wáyé gbọ̀gán gbogbonìṣe nínú ilé ìjọba l'Abuja. Ngige ti tún fẹnu kò pé kí wan sún àsìkò ìfẹ̀yìntì àwọn dókítà, àti àwọn òṣìṣẹ́ ètò ìlera mííràn láti ọdún ọgọ́ta ọdún sí ọdún márùnlélọ́gọ́ta àti ọdún àádọ́rín fáwọ́n dókítà àgbà. Ìpàdé òun dálé ọ̀rọ̀ owó àjẹmónú ewu lẹ́nu iṣẹ́ àti ọjọ́ orí ìfẹ̀yìnti àwọn òṣìṣẹ́ ètò iléra. Mínísítà sọ pé ìhà tí ìjọba apapọ̀ ní pé mínísítà kékere lórí ètò ìsúna ọmọ ọba Clem Agba tí tako iye owó tí àwọn ọmọ ẹgbẹ́ dókìtà  (NMA) àti ẹgbẹ́ àwọn òṣìṣẹ́ ètò ilera (JOHESU) mú wá. "" Ìjọba pèsè nǹkan tí ó le sé ṣe láti san, pàápàá jùlọ nítorí bí ètò ọ̀rọ̀ ajé ṣe rí, ọ̀pọ̀ iṣẹ́ gbòògì ti ìjọba ń ṣe ló dálé owó yíyá, tí ibi ti ìjọba tí n rówó pàápàá kò fi bẹ́ẹ̀ ṣe dáada mọ́. "" Nítorí náà wọ́n yóò lọ jábọ̀ fún àwọn ènìyàn wọ́n lórí nǹkan tí ìjọba lágbara láti ṣe."" Ngige fìdí èyí múlẹ̀ nínú àtẹ̀jáde kan ti ìgbákeji olùdarí ètò ìròyìn Charles Akpan fọ́wọ́ sí. Bákan náà ni àtẹjáde náà fi kun pé kí àwọn adéhùn wọ́n wọ̀nyìí wà bẹ́ẹ̀ títí tí àwọn asojú ẹgbẹ́ yóò fí lọ jábọ̀ fún àwọn ènìyàn kí wọn si padà fún ọ̀rọ̀ sísọ láàrín ọ̀ṣẹ̀ méjì fún ìdúnadúrà míiràn. Ngige ni bílíọ̀nù mọ́kànlélọ́gbọ̀n ní ìjọba àpapọ̀ ná láàrín oṣù mẹ́tà lórí àwọn òṣìṣẹ́ ètò ààbò lásìkò àjàkálẹ̀ ààrùn Covid-19. ""Sùgbọ́n a ti sún kúrò láti sísan ẹgbẹ̀rún márùn naírà lósù  títi di àsìkò tí ọ̀rọ̀ Covikd-19 bẹ́ sílẹ̀ èyí sì mú kí ìjọba náà bílíọ̀nù mọ́kànlélọ́gbọ́n  láàrín oṣù mẹ́ta. ""Ní tẹ̀mi, mo gba pé ìjọba ti ṣe dáadaa fún àwọn òṣìṣẹ́ yìí láti sún iye tí àwọn òṣìsẹ́ ilérà kékèké sí ìdá ààdọ́ta lé lọ́ọ̀dúnrún àti ìdá ẹgbẹta fún àwọn àgbà òṣìṣẹ́."	https://www.bbc.com/yoruba/57333421
religion	Gelede festival: Mọ̀ si i nípa ìtàn eégún Gelede àti pàtàkì eégún náà sí àwọn abiyamọ	"Ọpọ awọn ọmọ ilẹ Yoruba aye ode oni lo maa n gbọ ti wọn maa n sọ pe eeyan n jo Gelede, ṣugbọn ọpọ ni ko mọ ohun ti Gelede tumọ si. Ninu itan ati iṣedalẹ Yoruba, eegun kan lo n jẹ Gelede. Bo tilẹ jẹ pe Gelede yii ko pin si Naijiria nikan, o tan de awọn orilẹ-ede mii bi Benin ati Togo ti ọpọ ọmọ Yoruba tẹdo si. Gelede jẹ eegun, wọn a si ma lo eegun naa layajọ ọdun Gelede lati da awọn eeyan laraya, lati kọ wọn lẹkọọ, ati lati mu ki aṣa ilẹ Yoruba gbilẹ sii. Wọn maa n fi Gelede ṣe ayẹsi awọn obinrin ati iya nilẹ Yoruba, lai yọ awọn oriṣa to jẹ obinri silẹ. O tun maa n ṣapẹre irufẹ agbara ti awọn obinrin ni nilẹ Yoruba. Gẹgẹ bii awọn to mọ nipa itan aṣa ilẹ Yoruba ṣe sọ, orisun Gelede so mọ ilu Oyo, Ketu ati Ilobi. Ninu itan naa, eegun Gelede bẹrẹ pẹlu ọba kan to ti n mura lati waja, ti awọn ọmọkunrin rẹ si n lakaka lati gori itẹ rẹ. Ọkan lara awọn ọmọkunrin naa, nigba to ti ri pe o ṣeṣe ki oye naa bọ lọwọ oun, lo ba daa bi ọgbọn lati gbẹmi arakunrin rẹ. Ṣugbọn nigba ti arakunrin rẹ naa gbọ pe ibatan oun  n gbimọ lati gbẹmi oun lo ba da bi ọgbọn to si ṣe iboju kan lati parada ki arakunrin rẹ naa ma baa da mọ. Gẹgẹ bi itan ọhun ṣe sọ, iboju naa ni wọn n lo fun eegun Gelede laye ode oni. Ẹsẹ ifa kan tun tan imọlẹ si orisun Gelede, iyẹn bo ṣe tan mọ yemoja. Lasiko kan ti Yemoja ko tete ri ọmọ bi, o gba ile alawo lọ, alawo naa sọ fun pe ko gbe ẹbọ lọ si orita, ko si maa jo pẹlu ere kekere kan lori rẹ ati ẹgba ni ẹsẹ rẹ. Lẹyin to pari irubọ naa tan ni ọmọ ba de, o bi akọbi to jẹ ọkunrin to pe ni Efe, o si tun bi obinrin pẹlu, ti orukẹ rẹ n jẹ Gelede. Ṣugbọn o ṣeni laanu pe, obinri ti Yemoja bi yii naa ko tete ri ọmọ bi lẹyin igbeyawo rẹ, loun naa ba tun gba ile alawo lọ, alawo naa si sọ fun pe ko gbe ẹbọ, irufẹ eyii ti iya rẹ kọkọ gbe ṣaaju. Lẹyin to gbe ẹbọ naa tan, iyẹn pẹlu ere kekere kan lori rẹ ati ẹgba ni ẹsẹ rẹ to si n jo ni oun naa to bi ọmọ. Etutu ti Gelede ṣe yii lo bi ijo Gelede. Ẹwẹ, onimọ nipa Gelede kan, to tun jẹ olori Gelede  niluu Eko, oloye Adio Erinfolami sọ fun awọn akọrọyin nigba ọdun Gelede lọdun 2017 pe, ẹmi to wa nidii gelede ni ""iya nla."" O ṣalaye pe oriṣa naa jẹ onisuuru, o si maa n sọ awọn agan di abiyamọ. Gẹgẹ bo ṣe sọ ""Idi ree ti awọn obinrin ti ko ba bimọ ṣe maa n fori balẹ fun Gelede ki wọn le ri ọmọ gbe jo. Ọkunri ati obinrin lo n ṣe awo Gelede bo tilẹ jẹ pe ọkunrin lo maa n wa labẹ ẹku, ṣugbọn awọn obinrin lo ṣaba maa n pọ ju ninu ẹgbẹ naa. Awọn kan gbagbọ pe obinrin pọ ninu ẹgbẹ naa nitori ki wọn le tete ri ọmọ bi. Olori awo gelede ni wọn n pe ""Iyalaṣẹ,"" oun si lo maa n jẹ alarena laarin oriṣa naa ati awọn eeyan ilu. Iyalase yii nikan lo ni aṣẹ lati wọ inu ile ti wọn ti n ṣe oro Gelede. Babalaṣẹ, to jẹ ekeji Iyalaṣẹ ni o maa n ṣakoso gbogbo nnkan atawọn oun elo ti wọn fi n gbe eegun Gelede ọhun. Abọrẹ lo wa nidii gbogbo ohun to jọ mọ irubọ ati etutu ninu awo Gelede. Elefe lo n mojuto iboju ti wọn fi n gbeegun Gelede ọhun. Arugi ati Onilu naa wa lara awọn to wa ninu awo Gelede pẹlu, gbogbo awọn eeyan wọnyii lo ni ojusẹ ti wọn n ṣe. Ọdọdun ni wọn ma n ṣe ọdun Gelede nilẹ Yoruba, ṣugbvọn kii ṣe gbogbo awọn ipinlẹ ti wọn ti  sọ Yoruba ni wọn ti n ṣe ọdun naa. Eredi ti wọn fi  ṣe ọdun naa ni ki ki ilu le tuba, ko si tuṣẹ, ki ojo rọ lasiko to yẹ ki awọn awọn agbgẹ le ri ti aje ṣe ki iyan ma baa ja laarin ilu. Wọn maan n lo oriṣiriṣi awọn iboju, pẹlu orin ati ilu ni wọn si maa n ṣe ọdun naa. Lara awọn ẹku ti wọn fi n gbe egun Gelede ni ti iya to n fun ọmọ lọmu, eyii to n tumọ si ibaṣepọ laarin iya ati ọmọ ikoko. Ohun kan gboogi to ṣe pataki ninu odun naa ni lati ṣe ayẹsi awọn obinrin, paapaa julọ awọn abiyamọ."	https://www.bbc.com/yoruba/afrika-57333299
entertainment	"Lere Paimo: Eda Onile-ola ṣàlàyé bí fíìmù ""Ogbori Elemosho"" ṣe sọ ọ́ di ìlúmọ̀ọ́ká"	"Awọn agba bọ, wọn ni ori lo mọ iṣẹ aṣela. Ohun lo difa fun agbaọjẹ oṣere tiata Yoruba, Oloye Lere Paimo ti iṣẹ to yan laayo sọ ọ di ilumọọka. Nigba to b'awọn akọroyin sọrọ laipẹ yii, gbajugbaja oṣere naa ti inagijẹ rẹ n jẹ Eda Onile-ola ṣalaye bi fiimu itan Ogbori Elemosho ṣe ṣọ ọ di olokiki ninu ere tiata. Ninu esi rẹ si ọrọ t'awọn oṣere kan ṣọ pe awọn kii ṣaaba fẹ ṣe fiimu to da lori itan ilẹ Yoruba nitori kii lowo lori bi awọn fiimu agbelewo to wọpọ lasiko yii, Oloye Paimo ni irọ nla ni. Eda Onile-ola ṣọ pe fiimu Ogbori Elemosho ti oun ṣe ta, ati pe fiimu yii lo mu ki ijọba apapọ foun loye MFR pẹlu awọn ilumọọka ọlọrọ bíi Aliko Dangote ati Mike Adenuga niluu Abuja. ""Koda ajọ awọn akọṣẹ-mọṣẹ olokowo, Chartered Institute of Commerce ṣẹṣẹ fi oye Ọmọwe da mi lọla ni, nibayii, orukọ mi ti di Oloye Ọmọwe Lere Paimo,"" Eda Onile-ola ṣalaye. O ni lati inu fiimu itan ilẹ Yoruba loun ti ri awọn oye yii gba, nibẹ naa loun tun ti ra ọkọ oriṣiiriṣii Eda Onile-ola ni nibi iṣẹ tiata yii naa ni oun ti ran awọn ọmọ lọ sile iwe. ""Ẹ sọ fun mi kinni eeyan tun n wa laye?"" Agbaọjẹ oṣere yii bu ẹnu atẹ lu bi awọn oṣere asiko yii  kii ti fẹ gbe ere jade lori itan ilẹ Yoruba. O ni ọpọ awọn oṣere yii kii le ronu jinlẹ lati kọ iru itan bẹẹ ni. Eda Onile-ola ni oun atawon akẹgbẹ oun ṣe iwadii lọdọ awọn agbaagba ilẹ Yoruba ki awọn to gbe ere bi Ogbori Elemosho ati Saworo Ide jade. ""Ṣugbọn iwa ainirẹlẹ ko le jẹ k'awọn ọmọ iṣẹyii to n ṣere tiata lọ b'awọn agbaagba fun iwadii lori ere,"" Oloye Paimo lo sọ bẹẹ. Eda Onile-ola fikun ọrọ rẹ pe oun at'awọn akẹgbẹ oun ko yaju s'awọn ọga awọn, bẹẹ ni awọn si bọwọ fawọn to ju awọn lọ lọjọ ori. ""Mo fẹ da ileewe ikẹkọọ ere tiata silẹ nibi ti mo ti maa kọ̀ awọn ọdọ nipa ere ṣiṣe, itan kikọ ati ijo jijo ninu ere,"" Eda Onile-ola lo ṣalaye bẹẹ. O ni iru awọn ere toun fẹ maa kọ awọn ọdọ gbọdọ kọ awọn eeyan lẹkọọ. Lere Paimo ni ohun to fi dabi ẹni pe awọn eeyan ko ṣaaba ri oun ninu ere mọ ni pe awọn olootu ere ni ko ṣaaba pe oun atawon akẹgbẹ oun sí ere mọ. Eda Onile-ola ṣọ pe iwa ti ko boju mu ni ki wọn maa kun atike soju ọdọ lati ṣe bi arugbo ninu ere nigba t'awọn agba oṣere wa nilẹ. Gbajugbaja osere yii tun koro oju si bi ọpọ oṣere ti n bo ara, ṣi ara wọn silẹ ti wọn si n lo awọn ede ti ko dun un gbọ leti ninu ere. O ni iru awọn iwa bayii ko ba aṣa Yoruba mu, ati pe oun at'awọn akẹgbẹ oun ko dan iru rẹ wo nigba t'awọn bẹrẹ ere tiata. Oloye Paimo ni awọn kilọ ni aimọye igba fawọn oṣere to n huwa bayii, amọ ọpọ ninu wọn lo kọ eti ikun. Ninu awọn ti Eledumare fi ẹbun ijo jijo jinki, ọkan ni Eda Onile-ola jẹ. Oloye Paimo ni Eduwa fi ijo jijo rọ oun debi pe ko si akẹgbẹ oun kan to le jo bi oun ṣe n jo. ""Ijo ti mo n jo lo mu ki awọn kan gbe mi lọ si orilẹ-ede Amẹrika lọdun 2017 fun ayẹyẹ ọjọ ibi mi,"" Eda Onile-ola lo wi bẹẹ. O ni ọpọ lo yanu nigba ti oun f'ẹsẹ rajo ti wọn si sọ pe oun n jo bi gbajugbaja olorin Juju, King Sunny Ade."	https://www.bbc.com/yoruba/afrika-55715028
politics	Muhammadu Buhari: Amòfin Adebayo wá kábàámọ̀ pé ọ̀pọ̀ nǹkan ni wọ́n ń tọwọ́ òṣèlú bọ	"Oni Ọjọbọ lo yẹ ki Aarẹ Muhammadu Buhari farahan niwaju ijoko ile asofin apapọ fun ilẹ Naijiria. Ọsẹ to kọja ni awọn ọmọ ile igbimọ aṣoju-ṣofin ranṣẹ si, nitori ọrọ eto aabo aabo to mẹhẹ yika Naijiria. Igbesẹ awọn asofin lati ransẹ pe Buhari waye lẹyin ti ikọ Boko Haram pa awọn agbẹ kan nipinlẹ Borno. Ariyanjiyan si ti n waye lori boya Buhari yoo lọ ọ tabi ko ni i lọ, paapa lẹyin ti Agbẹjọro Agba Naijiria, to tun jẹ Minisita fun eto idajọ, Abubakar Malami sọ l'Ọjọru pe, awọn aṣofin ko ni ẹtọ labẹ ofin lati ranṣẹ pe Buhari. Awijare Malami ni pe aarẹ ti ṣe aṣeyọri to pọ, ""fun bo ṣe da yinyin ado oloro, ipaniyan, ati biba dukia jẹ duro"", ko to o di aarẹ lọdun 2015. O ni awọn ilana ti Buhari n gba yanju ọrọ eto aabo gẹgẹ bi Oludari gbogbo ileeṣẹ aabo, kii ṣe nkan ti gbogbo aye gbọdọ mọ. Ṣugbọn ṣa, agbẹjọro kan, Amofin Sali Adebayo sọ fun BBC Yoruba pe ""awọn ofin fi aaye gba awọn aṣofin, lati ranṣẹ pe aarẹ lori ohunkohun ti wọn ba n fẹ alaye lori rẹ"". Amofin Adebayọsọ pe wọn  ni agbara lati yọ ọ ni ipo aarẹ, to ba kuna lati farahan niwaju wọn, pẹlu ibo ìdá meji ninu mẹta apapọ wọn. ""Iyẹn ti wọn ko ba ṣe ojusaaju oṣelu nitori o ṣe ni laanu pe ọpọ nkan ni a n fi ọrọ oṣelu yanju ni Naijiria. ""O si ṣe e ṣe ki awọn aṣofin ma ṣe nkankan fun Buhari ti ko ba yọju si wọn, nitori pe ọmọ ẹgbẹ oṣelu rẹ, APC, lo pọju nibẹ. ""Wọn ko si ni i ṣe ohunkohun lati tako ẹgbẹ wọn."" Saaju la ti sọ fun yin pe, Agbẹjọro agba orilẹede Naijiria, Abubakar Malami ti ni ile igbimọ aṣofin ko lẹtọ labẹ ofin lati pe aarẹ Muhammadu Buhari wa siwaju wọn lati wa ṣalaye ohunkohun.Malami ṣipaya eyi l'Ọjọru ọsẹ ninu ọrọ to pe akọle rẹ ni ""Pipe Buhari lẹjọ: Ile aṣofin n ṣe lodi alakalẹ ofin"".Agbẹjọro agba ni ""ile igbimọ aṣofin ko lagbara kankan labẹ ofin lati gbero rẹ tabi ṣe agbekalẹ eto ti o le pe aarẹ ko wa ṣalaye ọrọ lorii iṣẹ awọn ologun ati bi wọn ṣe n lo wọn. Bakan naa, o mẹnu ba pe ẹtọ ti aarẹ ni lati yan pe oun fẹ farahan niwaju ile aṣofin lati ba wọn sọrọ torinaa ki ile aṣofin maa pe aarẹ lẹjọ tabuku ba ipo aarẹ.Ni ọjọ kinni oṣu kejila ọdun ni ile igbimọ aṣoju-ṣofin da abaa ki wọn pe aarẹ Buhari lati wa jabọ fun wọn lorii otitọ to wa nidii ọrọ abo lorilẹede Naijiria.Wọn ṣe ipinu yii lasiko ijoko ile kan nibi ti ọmọ ile to n ṣoju ipinlẹ Borno sọ aba kan lorii iṣẹlẹ bi Boko Haram ṣe ṣekupa awọn agbẹ onirẹsi mẹtalelogoji nipinlẹ rẹ.Ẹwẹ, ni idahun si eyi, oluranlọwọ pataki si aarẹ lori ọrọ ori ayelujara, Lauretta Onochie kede lọjọ Aje wipe Aarẹ yoo ba apapọ ile igbimọ aṣofin sọrọ."	https://www.bbc.com/yoruba/afrika-55247393
politics	Fani-Kayode Defection to APC: Salihu ní dípò ayọ̀, ẹ̀hónú ni ìpadàbọ̀ mínísítà náà mú lọ́wọ́ nínú APC	"Bi Ọgbẹni Femi Fani-Kayọde se kuro lẹgbẹ oselu PDP, to si darapọ mọ APC ti n fa awuyewuye laarin ẹgbẹ oṣelu APC naa to lọ darapọ mọ. Amọ dipo ariwo ayọ to yẹ ki ipadabọ rẹ si agbo APC mu wa, ẹhonu ati rogbodiyan lo mu lọwọ, eyi ko si ṣẹyin oju ti wọn fi wo iwa rẹ lagbo oṣẹlu ati bi aja rẹ ko ṣe mọ pe ẹnikan la kii gbo mọ. Oludari agba fajọ awọn gomina labẹ ẹgbẹ oṣelu APC, PGF, Ọmọwe Salihu Lukman, lo sọ bẹẹ ninu atẹjade kan to fisita niluu Abuja lọjọ Aiku. O ni gbogbo eeyan lo mọ pe a kii ṣọrẹ ero ka yọ lọrọ Fani-Kayode, ko si mọ bi a ṣe n ba ẹnikẹni ṣe ọrẹ fun igba pipẹ yala lagbo oṣelu ni o tabi lẹka miran. O ni lati igba ti iroyin yii si ti jade, ko fẹrẹ si ẹnikan to tii sọrọ rere nipa igbesẹ naa biotilẹjẹpe irufẹ idarapọ bayii yẹ ko mu ọpọlọpọ ariwo ayọ dani. O ni lara awọn to koko tako igbawọle Fani-Kayọde s'ẹgbẹ oṣelu APC ni amugbalẹgbẹ fun aarẹ Buhari lori ọrọ oṣelu, Sẹnetọ Babafẹmu Ojudu, to ṣalaye pe ọjọ to ba oun ninu jẹ julọ ninu irinajo oṣelu oun ni ọjọ ti Fani-Kayọde darapọ mọ APC naa. Ọmọwe Lukman ni ko fẹẹ si eekan APC kankan ti inu rẹ dun si bi awọn alagbara kan ṣe mu Fani wọ ẹgbẹ oṣelu naa, ṣugbọn niwọn igba to ti ṣẹlẹ ko si idi mọ lati maa pariwo lori rẹ nitori ohun ti yoo ṣe ti ṣe atipe aarẹ funrararẹ ti dariji i. O ni pẹlu gbogbo ohun buruku ti Fẹmi Fani-Kayọde ti  sọ nipa ẹgbẹ oṣelu APC atawọn aṣiwaju ẹgbẹ oṣelu naa sẹyin, yo ba ṣeeṣe fun awọn asiwaju ẹgbẹ naa lati dariji ko si idi fun  ọmọ ẹgbẹ naa lati tun ṣi maa fapa janu lori rẹ. ""Awọn ọmọ ẹgbẹ ni lati fiyedenu ni"" lọrọ ti oludari agba ajọ awọn gomina ẹgbẹ oṣelu APC, Ọmọwe Ridean Lukman sọ O fi kun un pelati ọdun 2015 si asiko ti a wa yii, ọpọlọpọ awọn oloṣelu lo ti darapọ mọ APC ṣugbọn to jẹ pe wọn pada dalẹ ẹgbẹ oṣelu naa ni eyi to ni o mu ki inu maa bi awọn ọmọ ẹgbẹ pupọ  wọn si n woye pe awọn eeyan ti ko ṣe finu tan ni wọn n ko wọnu ẹgbẹ naa. O ni ko yẹ ki ọrọ Fani-Kayọde o da omi tutu sawọn ọmọ ẹgbẹ lọkan, gbogbo ọmọ ẹgbẹ APC lo si yẹ ko mọ pe ajọṣepọ wọn, ati atilẹyin wọn lo mu ẹgbẹ oṣelu naa goke agba de ibi to de bayii. Eekan kan ninu ẹgbẹ oṣelu APC, Ben Adaji ti ṣeleri pe, ohun yoo ṣe agbatẹru fun awọn ọdọ kaakiri orilẹede Naijiria lati ṣe iwọde, ti aarẹ Buhari ba fun Femi Fani Kayode ni ipo ni ijọba rẹ. Ben Adaji sọ eyi lasiko to n ba awọn oniroyin sọrọ ni ilu Jalingo ni ipinlẹ Taraba. O wa kilọ fun awọn alaṣẹ ninu ẹgbẹ oṣelu APC lati ṣọra gidigidi fun Fani-Kayode to jẹ minisita tẹlẹri fun ọrọ oju ofurufu. O ni ọdalẹ eniyan lati igba de igba ni Fani-Kayode, ki wọn si ṣọra fun un. Adaji ni o ṣoro lati fi ọkan tan Fani-Kayode to kuro ni ẹgbẹ oṣelu APC ni ọdun 2014 lọ si ẹgbẹ oṣelu PDP, lẹyin to ṣe apejuwe aarẹ Buhari pe o n sa gbogbo ipa rẹ lati sọ Naijiria di orilẹede awọn Musulumi nikan. O ni Fani-Kayode sọ nigba naa pe aarẹ Buhari ni ero lati fi iya jẹ awọn ọmọ Naijiria lasiko iṣejọba rẹ. Bakan naa lo fikun pe Fani Kayode lati ọdun 2014 lo ti n sọrọ aarẹ Buhari ni aida pẹlu awọn ọrọ kubakugbe to ma n sọ si aarẹ lori ẹrọ ayelujara. Eekan ni ẹgbẹ oṣelu APC, Ben Adaji wa rọ aarẹ Buhari ko tun ero rẹ pa nigba Fani-Kayode. Adaji ni kio aarẹ Buhari kọkọ wo awọn ti wọn duro ti wọn si satilẹyin fun ẹgbẹ naa lati fun wọn ni ipo, ki wọn to lọ si ọdọ iru eniyan bi Fani-Kayode. Ọpọlọpọ eniyan lo ti bu ẹnu atẹ lu bi Fani-Kayode ṣe pada si ẹgbẹ oṣelu APC lẹyin ọrọ kubakugbe to si sọ nipa ẹgbẹ oṣelu  naa ati aarẹ Muhammadu Buhari."	https://www.bbc.com/yoruba/58613775
health	World Toilet Day: Wo àwọn ewu tó rọ̀ mọ́ kí èèyàn máa gbọnsẹ̀ síbi tó bá wù ú	Iru ọjọ oni ni gbogbo ọdun ni ayajọ ọjọ igbọnsẹ lagbaye gẹgẹ bi ajọ UNICEF ṣe kede rẹ. Ilé ìgbọ̀nsẹ̀ ìtagbangba n'Ibadan Iwadii fi han pe orilẹede Naijiria lo ṣe ipo keji lagbaye ninu awọn to ṣe igbọnsẹ sita gbangba. Ikọ BBC ba awọn ara adugbo kan ni ilu Ibadan sọrọ lori ohun ti wọn n koju lojoojumọ pẹlu bi ayika wọn ṣe kun fun ẹgbin ti wọn si ni ọpọlọpọ igba ni awọn eeyan ti sọ adugbo wọn di aaye ti wọn n ṣe igbọnsẹ si. Ẹwẹ, ijọba kaakiri awọn ipinlẹ Naijiria ti n la awọn eeyan lọyẹ tori o n sakoba fun alafia awọn eniyan bẹẹ si ni wọn n gbẹ ṣalanga fun ṣiṣe gá ti wọn si n ṣe ipese omi ọfẹ. Ilé ìgbọ̀nsẹ̀ ìtagbangba l'Eko Nilu Eko to jẹ ọkan gboogi lara awọn ilu ti ọrọ aje ti burẹkẹ, eeyan to le ni miliọnu mọkanlelogun lo n wa jijẹ mimu nibẹ. Bi wọn ba n lọ ti wọn n bọ, ti wọn n jẹ ti wọn si n mu bakan naa, o di dandan ki wọn ṣe 'ga nile igbọnsẹ. Lori ọrọ ṣiṣe igbọnsẹ yii ni ipenija wa eleyi to jẹ ohun to rọ mo ayajọ ọjọ ile igbọnsẹ ti ajọ isọkan agbaye gbe kalẹ lati tọpinpin ipenija ààyè igbọnsẹ jakejado agbaye. Lọpọ agbegbe niluu Eko, awọn eeyan a maa saba ṣe ibẹrẹ nitagbangba ti eleyii a si ma mu ki ayika maa run to si le mu ki itankale aisan onigba ati awọn aisan miiran pọ lawujọ. Lati le koju ipenija yii, ijọba ati awọn ọlọdani a maa pese aye igbọnsẹ fara ilu yala lọfẹ tabi ki wọn san owo perete lati le fi lo ààyè igbọnsẹ wọn yi. Ladugbo Ọbalende fun apẹrẹ, ikọ wa pade arakunrin kan to n pese ile igbọnsẹ fawọn eeyan lowo perete lati le fi dẹkun iwa ṣiṣe ga nitagbangba nibẹ. Taju Ekemode fẹyin ti nidii iṣẹ ọlọpaa to si ni oun ko fẹ ki a fi aworan oun han. Nibi to kọ awọn ile igbọnsẹ si, o ni awọn kii fi igba tabi akoko da igba ti eeyan le fi lo ile igbọnsẹ. Pẹlu bi o ti ṣe ni ile igbọnsẹ naa jẹ irọrun f'awọn to n gbe adugbo naa o ni awọn ṣi ni iṣoro pẹlu bi awọn eeyan ṣe n lo awọn ile igbọnsẹ rẹ. ''Pupọ ninu awọn to ba lo ile igbọnsẹ ni kii fiye si imọtoto ti wọn ba wa nibẹ. Bi wọn ko ba bi silẹẹlẹ, ẹlomiran a yagbẹ si gbogbo ilẹẹlẹ. Koda awọn mii a ma duro si ori awo igbọnsẹ dipo ki wọn jokoo.'' Ekemode tun sọ fun ikọ BBC Yoruba pe ile igbọnsẹ tawọn ni ko to fawọn eeyan ti ko ribi ṣe ga. Lọdun 2018, Minisita fọrọ ipese omi ni Naijiria Suleiman Adamu nibi ipade kan sọ pe ti orileede India ba fi le mori bọ kuro ni ipo ti wọn wa gẹgẹ bi orileede ti iwa ka maa ya'gbe nitagbangba ti peleke ju lọ, idojuti nla ni yoo jẹ fun Naijiria nitori awọn ni wọn yoo gba ipo India. Adamu ṣalaye pe laarin ọdun mẹta pere ti wọn ṣagbekalẹ eto lati koju ipenija yii, India ti kọ ile igbọnsẹ ọgọrin miliọnu ti ida marundinlọgọrun ninu ida ọgọrun awọn eeyan India si ti ni imọ nipa lilo ile igbọnsẹ lọna to ba ode oni mu. 2019 ni India lawọn fẹ jawọ ninu iwa yiyagbe sita gbangba. 2019 ọhun lo si ti fẹ dopin yii. Njẹ Naijiria yoo ribi koju ipenija yiyagbe sita gbangba to gbode kan yii? Tajudeen Ekemode ni idahun si ibeere yii ni ohun ko ro pe Naijiria le mori bọ ninu iwa yii pẹlu bi nnkan ti ṣe n lọ. O ni kii ṣe nitoripe ijọba ko gbiyanju ṣugbọn bi ọrọ Yoruba to ni 'amukun ẹru rẹ wọ' ni ọrọ to  wa nilẹ yi ti ṣe ri. Ekemode ni 'bi a ba wo oke ti a ko wo isalẹ, ko lee yanju.' ''Koda ki ijọba pese awọn ile igbọnsẹ yii fawọn ara ilu, iṣoro ki awọn eeyan fẹ lo awọn ile igbọnsẹ yii naa wa ti wọn gbọdọ koju.'' ''Bi ẹ ba ni ki ẹlomiran wa san owo lati fi tọ, wọn a ni owo naa ti pọ ju wi pe ṣebi itọ lasan lawọn fẹ tọ?'' O ni iru awọn eeyan bẹ ni wọn kii bikita lati yọdi sita gbangba lati tọ tabi yagbẹ. Koda ẹlomiran a ni ohun ma n gbadun bi atẹgun ṣe ma n fẹ si oun nidi nitagbangba ju ki ohun lọ lo ile igbọnsẹ. Ekemode ni a fi ki a yi adisọkan awọn eeyan Naijiri pada lori lilo ile igbọnsẹ.	https://www.bbc.com/yoruba/afrika-50470374
religion	World Hijab Day: Ọmọ Musulumi tí orin takasufèé rẹ̀ ta lẹ́nu rèé	"Ninu fidio to wa loke yii, awọn orin ti Mina Voilée n kọ kọja afẹnusọ gẹgẹ bi olorin takasufee ṣugbọn to n ri idiwọ lati ọdọ gbogbo awọn to yi i ka. ""Wọ́n sọ fún mi pé nkò lè lo Hijab ki n tun maa kọ orin takasufee, wọ́n maa ń pè mí ni Eṣu pe mo ti ba ẹsin jẹ"" Ni idile ti wọn ti bi Mina gẹgẹ bii ọmọ Musulumi, o ni awọn ko le jade ki wọn ṣi wa nita di ago meje alẹ, ko ṣeeṣe. Lati kekere ni Mina si ti n wọ Hijab. Mina ni ohun ti oun nṣe ko ye gbogbo awọn to n bu oun lori ayelujara ni wọn ṣe n sọrọ bẹẹ. ""Wọ́n sọ fún mi pé nkò lè lo Hijab ki n tun maa kọ orin takasufee, wọn ní mò ń ba ẹ̀sìn jẹ́"". Koda Mina ni baba rẹ kọjalẹ nigba ti ọrọ yii kọkọ bẹrẹ ṣugbọn nigba ti wọ ri i pe oun ti ọkan oun fẹ ṣe niyẹn, wọn pada bẹrẹ si ni ti i lẹyin. ""Gbogbo igbiyanju wọn lati jẹ ki n fi i silẹ ni mo kọ. Lati igba naa ni wọn ti n ti mi lẹyin"" ti Mina fi le sọ wi pe ""Hijab mi ni idanimọ mi"""	https://www.bbc.com/yoruba/51338486
sports	Àlá àti ìlépa mi láti gba ife ẹ̀yẹ ‘World Cup’ ti dópin – Cristiano Ronaldo	Gbajumọ ẹlẹsẹ ayọ ọmọ orilẹede Portugal, Christiano Ronaldo ti sọ pe ala to ga julọ ti oun ni ni lati rii pe orilẹede Portugal pẹlu wa lara awọn orilẹede ti wọn n darukọ wọn pẹlu gbigba ife ẹyẹ agbaye.\nCristiano Ronaldo sọ eyi ninu ọr to fi soju opo ayelujara rẹ gbogbo lọjọ Aiku lẹyin ti Portuga fidirẹmi kuro ni idije ife ẹyẹ agbaye Qatar 2022 lọjọ Satide.\nIgba akọkọ niyi ti Ronaldo yoo sọrọ lẹyin ijakulẹ ikọ Portugal lọwọ Morocco. Ronaldo ni ala naa dopin lọjọ Satide amọ eyi ko yi ifọkansin oun fun orilẹede Portugal pada, biotilẹjẹ wi pe oniruru ọrọ alufansa leti oun ti gbọ.\nO ni lootọ oun ti gba oniruuru ami ẹyẹ kaakiri agbaye ati lorilẹede Portugal pẹlu ṣugbọn ko si eyi to le dabi ki Portugal gba ife ẹyẹ agbaye loju oun. “Mo ja fun un. Mo ja fun ala rere yii. Ni idije marun un, mo gba goolu wọle ni ide ife ẹyẹ agbaye laarin ọdun mẹrindinlogun ti mo fi wa pẹlu awọn odu agbabọọlu pẹlu atilẹyin ẹgbẹlẹgbẹ awọn ọmọ orilẹede Portugal. Mo fi gbogbo ẹmi mi silẹ fun un. Mi o fi igba kọọkan sinmi ala yii.\n“Amọṣa, fun ibanujẹ ọkan mi, ala yii dopin lana...” Morocco na Portugal pẹlu ami ayo kan si odo lọjọ Satide lati tẹ siwaju si ipele to kangun si aṣekagba. Igba akọkọ si niyi fun orilẹede kankan ni Afrika lati de ipele naa.\nKo daju pe Ronaldo yoo le tun kopa mọ ni idije ife ẹyẹ agbaye pẹlu bi o ṣe jẹ wipe yoo ti le lẹni ọdun mọkanlelogoji nigba ti idije miran yoo ba fi waye lọdun 2026.	https://www.bbc.com/yoruba/articles/c3g1218nypdo
