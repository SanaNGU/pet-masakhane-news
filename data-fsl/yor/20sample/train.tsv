sports	Nigeria vs Netherlands: Àtilẹ ló yẹ kí ìjọba ti máa mu ìdàgbàsókè bá eré bọ́ọ̀lù-Onigbinde	Gbajugbaja akọnimọọgba ere bọọlu ni Naijiria,Adegboye Onigbinde ti gba ajọ ti o n ri si ere bọọlu ni Naijiria, NFF ati ijọba apapọ niyanju lati maṣe da ikọ ọjẹwẹwẹ agababọọlu ilẹ naa nu. Onigbinde sọrọ yii nigba ti o n fesi si ibeere ti ikọ ile iṣẹ BBC n beere pe kini  igbesẹ  to yẹ ki ijọba gbe lori ikọ Golden Eaglets lataari ijakulẹ wọn lọwọ Netherlands lọjọ Iṣẹgun. Bi a ko ba gbagbe,awọn ọjẹ wẹwẹ naa ti ọjọ ori wọn ko ju ọdun mẹtadinlogun lọ ni wọn fidirẹmi ninu idije ife ẹyẹ  agbaye U-17 to n lọ lọwọ ni Brazil. Ami ayo mẹta si meji ni Netherlands fi juwe ọna ile fun ikọ naa . Onigbinde ṣalaye pe, ki ẹka to n ri si eto ere boolu gbiyanju lati tẹpẹlẹ mọ igbaradi awọn ọdọ wọnyii ki wọn le tunbọ ni oye ati imọ sii. O tẹnumọ pe o ṣe pataki lati mu idagbasoke ba awọn ọdọ naa ki wọn si maa mu wọn gbaradi fun ayeye miran fọjọ  iwaju. O ni atilẹ lo yẹ ki ijọba ati ẹka yii ti maa ran awọn ọjẹ wẹwẹ lọwọ lati mura silẹ kii ṣe igba ti wọn ba ni idije kan pato. O tọka si pe, ọpọ awọn orilẹede to n ṣe daada ni wọn gunle iru igbesẹ bayii ti wọn si n ṣe daada ni gbogbo asiko ti wọn ba ti idije. Ẹgbẹ agbabọọlu ọjẹ wẹwẹ orilẹ-ede Naijiria, Golden Eaglet ko r'ohun mu bọ láti Brazil nibi ti wọn ti lọ fun idije FIFA U-17. Eyi ni onipele ikẹrindinlogun idiije awọn agbabọọlu tọjọ ori wọn ko ju ọdun mẹtadinlogun lọ lagbaye. Ami ayo mẹta si ookan ni ẹgbẹ agbabọọlu ọjẹ wẹwẹ orilẹ-ede Netherlands fi ṣe wọn bọṣẹ ṣe n ṣoju, ni wọn ba di ẹru wọn pada wale. Atamatase ọwọ iwaju ikọ Netherlands, Sontje Hansen lo gba goolu mẹtẹẹta ọhun s'awọn Naijiria, ni wọn ba sọ Naijiria di a lọ ma lee pada wa mọ bi wọn ti ṣe ninu ifẹsẹwọnsẹ meji kan sẹyin. Nile ti Naijiria, Olakunle Olusegun lo jẹ goolu kan ṣoṣo ti wọn ri jẹ. Olakunle ti jẹ olugbade fun igba marun un bayii ninu idije naa.	https://www.bbc.com/yoruba/afrika-50312970
entertainment	Tope Alabi ṣe ọjọ́ ìbí, Adeyinka Alaseyori kọrin re kìí	"Oniruru ọrọ ikinni lawọn eeyan ti bẹrẹ si n fi ṣọwọ si gbajugbaja olorin ẹmi, Tope Alabi lati sami si ayẹyẹ ọdun mọkanlelaadọta rẹ loke eepẹ. Lara awọn eeyan jankan to n ṣe ayẹsi Tope Alabi ni Adeyinka Alaseyori to jẹ ki orin ""Oniduro"" di gbajumọ. Alaseyori fi ikinni naa ranṣẹ si Tope Alabi loju opo Instagram ati Facebook rẹ. O ni ""Ẹku ayẹyẹ ọjọ ibi yin o maami, ẹ ṣeun ti ẹ gba lati jẹ ohun ti Ọlọrun fẹ ki ẹ jẹ, ayọ yin ṣẹṣẹ bẹrẹ ni, ẹku oriire naa."" Ti ẹ ko ba gbagbe, ninu oṣu Kẹfa ọdun yii ni fidio kan gbode lori ayelujara, nibi ti Tope Alabi ti n bu ẹnu atẹ lu orin Oniduro, eyii to sọ Alaseyori di gbajumọ olorin ẹmi. Ninu fidio ọhun ni Tope Alabi ti sọ pe Ọlọrun kii ṣe oniduro toun. Tope Alabi sọ siwaju si ninu fidio naa pe ti eeyan ba kọ orin ẹmi, o yẹ ko maa gba imisi lati ọdọ ẹmi mimọ ko to gbe orin jade. O fikun pe ti akọrin ba tun gba imisi lati ọdọ ẹmi mimọ naa tan, o yẹ ko maa fi ọgbọn ori gbe orin kalẹ. Ọrọ naa bi ọpọ ọmọ Naijiria ninu to bẹẹ ti ọpọ fi n sọ pe ẹtanu lo mu ki irufẹ ọrọ bẹẹ jade lati ẹnu Tope Alabi si olorin to ṣẹṣẹ n bọ lẹyin rẹ. Lẹyin ti fidio ọhun jade tan ni awọn eeyan bẹrẹ si n bu ẹnu atẹ lu Tope Alabi lori ayelujara, paapaa lojo opo Facebook ati Twitter, koda wọn ko jẹ ki oju opo Instagram rẹ sinnmi pẹlu. Bo tilẹ jẹ pe ọpọ eeyan lo n reti ọrọ ti Alaseyori yoo sọ lori fidio Tope Alabi naa, ọrọ kankan ko jade lẹnu rẹ titi to fi sọ pe bii iya ni Tope Alabi jẹ si oun. O ni ""Iya wa ni Tope Alabi, bii iya lo si jẹ si gbogbo wa, a si ti di alabukun fun lati inu iṣẹ iranṣẹ rẹ...."" Ẹwẹ, lasiko ti rogbodiyan naa n lọ lọwọ ni ẹni gan to kọkọ gbe orin Oniduro naa jade, Tolulope Adelegan sọrọ soke lori orin ọhun ati igbesẹ to gbe lẹyin ti orin naa sọ Alaseyori di gbajumọ. Adelegan ṣalaye fun BBC Yoruba pe lootọ, oun lo kọkọ gbe orin naa jade, ṣugbọn ẹmi mimọ lo ni ki oun dakẹ lẹyin ti orin naa sọ Alaseyori di gbajumọ, ti ọpọ si lero pe Alaseyori lo ni orin ọhun."	https://www.bbc.com/yoruba/59066958
health	HPV Infection: Àpẹ́rẹ́ àìsàn tó ń fa àrùn jẹjẹrẹ pọ̀ lára àwọn obinrin tó wà ní ìlú Ibadan - Ìwádìí fìhàn	Awọn onimọ ti ni aisan nipa ibalopọ, iyẹn ''human papillomavirus (HPV) infection'' to ma n fa arun jẹjẹrẹ oju ara obinrin, ori, ọrun pọ laarin awọn obinrin to n gbe ilu Ibadan. Awọn ti wọn parapọ ṣe iwadii naa ni ileẹkọ ileewọsan College of Medicine, University of Ibadan; ileẹkọ London School of Hygiene and Tropical Medicine, ileẹkọ London and Catalan Institute of Oncology lati orilẹede Spain. Iwadii naa fihan pe orisirisi kokoro HPV mẹrin ọtọọtọ ni wọn ri ni ara awọn eniyan, to fi mọ awọn araalu ati awọn olowo naabi. Eleyii ti o pọju ni arun oju ara  (68%), atẹle rẹ ni oju ara ti ọmọ n gba jade cervix (60%), ọna ọfun (57%), ati ẹnu(16%). Iwadii naa ni awọn ti wọn ṣe ayẹwo rẹ ni awọn ọdọ langba ti wọn ṣi n ni ibalọpọ to jẹ ẹni ọdun mejidinlogun si ọdun marundinlaadọta ni ilu Ibadan. Lẹyin ayẹwọ ojukoroju ati ni abẹ ayẹwọ sayẹnsi ni ileewosan ni wọn ti sayẹwọ ẹnu, oju ara dfun ayẹwo arun HPV ọhun. Iwadii fihan pe bi o tilẹ jẹpe kokoro HPV ma n kuro ni ara awọn eniyan ti eroja aṣeraloore immune eniyan ba wa ni sẹpẹ, amọ awọn miran kii lọ ti o si ma n fa arun jẹjẹrẹ si ara obinrin	https://www.bbc.com/yoruba/58825967
entertainment	9ice Marriage: Ẹ ba mi bẹ ìyàwó mi, òun ni igi lẹ́yìn ọgbà mi	"Gbajugbaja olorin takasufe, Alexander Abolore Adegbola Akande, ti ọpọ eeyan mọ si 9ice ti ke gbajare si awọn ọmọ Naijiria lati ba a bẹ iyawo rẹ ki igbeyawo rẹ ma baa fori sogi. 9ice lo n rawọ ẹbẹ si awọn ololufẹ rẹ bẹẹ ninu fidio kan to fi lede loju opo Instagram rẹ ni irọlẹ ọjọ Abamẹta. O ni ""mo ti ṣe ohun itiju ati ohun to buru jai eyii to fẹ tu ẹbi mi ka."" Abolore tẹsiwaju pe oun ko jẹ ohun kankan lai si iyawo oun nitori ọla obinrin naa ni oun  jẹ. O ṣalaye pe ""Mo tọrọ aforiji lọwọ iyawo mi fun ohun ti mo ṣe, bẹẹ ni mo nilo iranlọwọ yin lati bẹ iyawo mi fun aṣiṣẹ nla yii nitori oun ni igi lẹyin ọgba mi."" Gẹgẹ bo ṣe sọ, o ni oun ti ṣe ọpọlọpọ aṣeyọri nile aye, ṣugbọn oun ko ṣe daadaa to ninu gbeyawo oun. 9ice sọ pe bo tilẹ jẹ pe oun ti ṣe ọpọ aṣiṣe, ṣugbọn oun nilo iranlọwọ awọn ọmọ Naijiria lati ba oun bẹ iyawo oun ki igbeyawo naa ma baa tuka. Bo tilẹ jẹ pe 9ice ko sọ irufẹ ẹṣẹ to ṣẹ iyawo rẹ, eyii to fa ṣabababi ẹbẹ to n bẹ, ṣugbọn awọn eeyan kan ti n ṣo pe ko le e ṣeyin fidio to lu jade lori ayelujara laipẹ yii, eyi to ṣafihan bo ṣe gba obinrin kan mu nigba aya. Ọpọ eeyan lo gbagbọ pe olorin ọhun kundun obinrin lẹyin ti obinrin mẹta ọtọtọ ti bi ọmọ marun un fun un ko to fẹ iyawo rẹ, Olasunkanmi Akande."	https://www.bbc.com/yoruba/55031171
religion	Easter celebration: FRSC ń sisẹ́ papọ̀ pẹ̀lú iléesẹ́ ìpèsè isẹ́ òdé láti tún àwọn òpópónà Eko sí Ibadan se	Ajo ẹ̀sọ́ aabo FRSC ipinlẹ̀ Ogun àti Eko kede lati rii pe lilọ-bibọ loju marose Eko si Ibadan rọrùn lasiko ọdún Ajinde. Ogbeni Olusegun Ogungbemide to n dari eso oju popo FRSC ni ipinle Eko ati Ogbeni Umar Ahmed to n dari FRSC ipinle Ogun ni won a jo fọwọsowọpọ̀ sise papọ̀ lasiko ọdun Ajinde yii. Ninu atejade ti wọ́n jọ fọwọ́si ni ikede ipese aabo yii ti jade sita. Kini ajo FRSC tun fẹ́ fi pese iranlọ́wọ́ fara ilu lasiko odun yii? Agbenuso fun ajo FRSC, Ogbeni Olabisi Sonusi salaye pe igbesẹ̀ yii yoo jẹ́ ko rọrun fun awon arinrirnajo lati Eko si Ibadan lasiko ọdun Ajinde yii. Bakan naa ni Olusegun Ogungbemide ati Ahmed Umar  se ipade pelu awọn ọ́ga agba ileese ijọ́ba apapọ̀ to n risi isẹ́ òde. Amojuero Adebote salaye pe ajo FRSC, won ti n tun awon opopona se ki irin awọn awakọ le lọ geere. Olusegun Ogungbemide so pe o le ni ẹsọ́ aabo oju popo egberun meji ti wọ́n ti da sita pẹ̀lú ọkọ̀ metadinlogota ati alupopo mẹ́jọ ti wan yoo wa lopopona marose Eko si Ibadan. O ni isẹ́ akanse yii ti bẹ̀rẹ̀ lati Ojoru, ọjọ́ ketala osu yii titi di ọjọ́ru, ogunjọ́ osu yii. Ni ipari, ajo FRSC parọ́wa fun awon awakọ lati rọra sare loju popo ki wọ́n si tẹ̀le ofin oju popo gbogbo. .	https://www.bbc.com/yoruba/61114388
religion	Eid Mubarak: Àràmọ̀ǹdà àwòràn ìkíni ọdún Eid il Fitr òṣèré tíátà Yorùbá àti gbajúmọ̀ míràn rèé	Jakejado Naijriia lawọn musulumi ti n ṣe ajọdun Eid il Fitr. Ko yọ awọn elere tiata ati gbajumọ mii silẹ.	https://www.bbc.com/yoruba/afrika-61299884
health	DR Congo Ebola: Òṣìṣẹ́ ìlera méje kú torí ibínú àwọn èèyàn nípa Ebola	"''Awọn eniyan ro pe arun Ebola kii ṣe otitọ."" Eyi ni ọrọ Dokita Pascal Vahwere, ọkan lara awọn dokita to n gbogun ti arun naa ni orilẹede Democratic Republic of Congo, DRC. ""Ikọ̀ mi n f'oju wina ikọlu, nitori pe a n ṣe iṣẹ́ wa."" Ọpọlọpọ awọn oṣiṣẹ eto ilera lo ti ku nitori pe wọn n tọju tabi polongo igbogun ti aarun Ebola ni orilẹede Democratic Republic of Congo. Ọkan lara awọn dokita to n ṣiṣẹ lati gbogun ti arun naa, Pascal Vahwere sọ iriri rẹ fun BBC lasiko ti awọn ara abule kan ni Ariwa ẹkùn Kivu deede yi oun ati ikọ rẹ ka lasiko ti wọn fẹ fun awọn ara abule naa ni abẹrẹ ajẹsara. ""Lojiji ni awọn ero to ko ada ati ibọn dani yi wa ka. A ko mọ idi ti wọn fi fẹ ẹ ṣe ijamba fun wa. Ẹru ba wa. Nipasẹ awọn olori ilu la fi ba awọn ara ilu sọrọ, a si pẹtu si awọn ero naa l'ọkan."" Bo ti lẹ jẹ pe itankalẹ arun Ebola n pa ọpọ eniyan si, sibẹ awọn oṣiṣẹ eto ilera n la ewu ibinu awọn ajijagbara ati eniyan miran kọja nitori awọn ayederu iroyin to n tan kalẹ bi ina inu ẹẹrun, paapa lori ayelujara Whatsapp. Ko din ni oṣiṣẹ eto ilera meje ti wọn ti pa ni ọdun yii nikan. BBC ba diẹ lara awọn to n gbogun ti Ebola sọrọ, lori idi ti eyi fi n ṣẹlẹ si wọn. Ayederu Iroyin ""Awọn ayederu iroyin naa n mu ki awọn eniyan o ni igbagbọ pe, awọn oloṣelu n fi aarun Ebola pa owo si apo ara wọn."" Dokita Vahwere, to sọ eyi fun BBC tun sọ pe ""awọn miran tiẹ maa n sọ pe iwosan ti wọn n fun awọn to ni aarun naa gan an lo n pa wọn."" Awọn ikọlu to ti waye: Awọn ayederu iroyin ti fa awọn ikọlu to l'agbara. Ọga agba ni ẹka ibanisọrọ ninu ajọ eleto ilera lagbaye WHO, sọ fun BBC pe: ""laarin ọjọ kinni, oṣu Kinni si ọjọ kẹrinlelogun, oṣu Keje, ọdun 2019, ikọlu igba din meji ti ajọ eto ilera l'agbaye, WHO, ṣe akọsilẹ rẹ, fa iku oṣiṣẹ eto ilera meje, ti awọn mejidinlọgọta si fi ara pa ni orilẹede DRC."" Itankalẹ aarun Ebola Bi awọn ikọlu naa ṣe n waye, to si n fa iku ọpọlọpọ ti mu ki adinku ba bi awọn oṣiṣẹ eto ilera ṣe n dena itankalẹ aarun naa ni DR Congo. Lai ti i pe ọdun kan, awọn to ti ni aarun naa ti pe ẹgbẹrun meji. Abẹrẹ Ajẹsara Wọn ti n fun awọn eniyan ni abẹrẹ ajẹsara kan ti wọn ṣẹṣẹ ṣe jade lati dena itankalẹ aarun Ebola. Awọn eniyan bi ẹgbẹrun lọna aadọsan to ti sunmọ awọn to ni aarun Ebola lo ti gba abẹrẹ ajẹsara naa. Ṣugbọn bi wọn ṣe n kọlu awọn oṣiṣẹ eto ilera ti fa idiwọ fun pinpin abẹrẹ naa, eyi si ti mu ki aarun naa tan kalẹ si. Ijọba orilẹede DR Congo n di ẹbi awọn ikọlu naa ru awọn oriṣiriṣi ikọ ajijagbara to wa ni orilẹede naa. Ṣugbọn kii ṣe awọn ajijagbara yii nikan lo n ṣe ikọlu, awọn araalu naa n kọlu awọn oṣiṣẹ eto ilera. Apẹẹrẹ iru iṣẹlẹ bẹẹ ni bi mọlẹbi ẹnikan ti arun naa pa, ṣe kọlu awọn oṣiṣẹ eto ilera to n bawọn mojuto isinku ẹbi wọn naa. Amọ ṣa, ijọba ti n fi awọn ọmọ ogun ṣọ diẹ lara awọn ile iwosan ti wọn ti wọn ṣẹṣẹ da silẹ. Dokita Vahwere ti ẹ sọ pe, awọn eniyan kan ti n gbagbọ pe lootọ ni arun Ebola wa. ""Ibẹru si ti n lọ lara awọn oṣiṣẹ eto ilera naa."""	https://www.bbc.com/yoruba/afrika-49196385
sports	Real Madrid: Kí ni ká ti pe ìfarapa gbogbo ìgbàa Eden Hazard lórí pápá?	"Eden Hazard agbabọọlu ọmọ Belgium to n ṣoju ẹgbẹ Real Madrid ti tun farapa lori papa iṣere. Iṣẹlẹ yi waye lasiko ti Real Madrid n koju Alaves eyi ti wọn ti  fidi rẹmi pẹlu goolu meji sookan. Hazard to ṣe wi pe o ṣẹṣẹ kopa ninu ifẹwọnsẹ mẹta pere lati igba ti saa bọọlu ọdun yi ti bẹrẹ ko lo ju iṣẹju mejidinlọgbọn lọ lori papa ki wọn to gbe e jade. A ko ti le sọ ni pato ẹya ara to da wahala tuntun  yi silẹ fun botilẹ jẹ pe awọn kan ni kokosẹ rẹ ni. ""Mi o le ṣalaye nkan to ṣẹlẹ lalẹ oni. Tibi tire ni nkan to ṣẹlẹ si wa'' ''Nipa Eden mo lero pe, mo si ni igbagbọ pe kii ṣe nkankan to lagbara pupọ. O sọ fun mi pe ki ṣe nkan to le. Mo lero pe ko ni ju bẹẹ lọ'' Ọrọ ti akọnimọọgba Madrid Zinedine Zidane sọ re lẹyin ifẹsẹwọnsẹ wọn. Goolu ti Lucas Perez jẹ nipa gbe e silẹ gba a sile ni iṣẹju karun abala kini ni ikọ Alaves fi lewaju ninu ifẹsẹwọnsẹ naa. Joselu naa da kun iya fun Real Madrid lẹyin aṣiṣe asọle Madrid Thibaut Courtois. Casemiro lo pada wa jẹ goolu dondo fun Madrid ni nkan bii iṣẹju diẹ ti ifẹsẹwọnsẹ naa yoo fi pari. Kini ka ti pe ifarapa gbogbo igba yii? Ọdun 2019 ni Real Madrid na owo to le ni aadọjọ miliọnu poun lati ra Eden Hazard lọdọ Chelsea. Lati igba to ti de si ẹgbẹ agbabọọlu naa igba mẹtadinlọgbọn pere lo ṣeṣe gba bọọlu fun ikọ Zinedine Zidane. Nibẹrẹ saa bọọlu yi, ko ribi kopa nitori pe o farapa lori ẹsẹ ọtun rẹ ti o si fagidi gba nigba mẹta pere ki o to ko arun Covid-19 nibẹrẹ oṣu Kọkanla"	https://www.bbc.com/yoruba/ere-idaraya-55122419
health	Àrá sán pa ọ̀dọ́kùnrin mẹ́rin tó ń gbá bọ́ọ̀lù nínú òjò l'Ondo	"Ara ti san pa ọdọkunrin mẹrin lasiko ti ojo n rọ lagbegbe Agọ Dada to wa ni ijọba ibilẹ Ariwa Akure, ni ipinlẹ Ondo. Awọn oloogbe naa ti iroyin sọ pe wọn kii ṣe ọmọ oniluu n gba bọọlu lasiko naa ki ara to san pa awọn mẹrẹrin. Irọlẹ Ọjọbọ ni iṣẹlẹ naa waye. Agbẹnusọ ileeṣẹ ọlọpaa ipinlẹ Ondo, Funmi Odunlami lo fidi iroyin naa mulẹ fun awọn akọroyin. Awọn ti ọrọ naa ṣoju wọn sọ pe awọn eeyan awọn oloogbe ọhun, ti wọn kii ṣe ọmọ onilu bẹrẹ ifẹhonuhan lori bi iṣẹlẹ kayeefi naa ṣe waye. Gẹgẹ bii ohun ti a gbọ, awọn olufẹhonuhan naa yabo aarin igboro, ti wọn si bẹrẹ si n ba awọn dukia jẹ latari awọn eeyan wọn to ku iku ojiji. Iroyi ni wọn ba ile ati dukia awọn ọmọ bibi agbegbe naa jẹ lasiko ifẹhonuhan naa. Amọ Odunlami ṣalaye pe ko si ẹmi ẹnikankan to sọnu lasiko ti ifẹhonhan ọhun waye. O ni ""Lootọ ni awọn ọdọ mẹrin padanu ẹmi nigba ti ara san pa wọn ni abule naa."" ""Amọ ko si ẹmi ẹnikẹni to sọnu lasiko ti awọn eeyan wọn n ṣe ifẹhonuhan nitori awọn oṣiṣẹ wa lọ sibẹ lati mu ohun gbogbo bọ sipo."" Ẹwẹ, awọn oniṣẹṣe kan ti lọ sibẹ lati ṣe etutu lori iṣẹlẹ ọhun."	https://www.bbc.com/yoruba/afrika-60968015
health	Coronavirus in Nigeria: Buhari buwọ́lu bílíọ̀nù N6.45b láti dá ibùdó afẹ́fẹ́ gáàsì sílẹ̀ fún ìtójú àwọn alárùn covid-19	Aarẹ Muhammadu Buhari ti buwọlu owo to le ni biliọnu mẹfa naira N6.45bn fun ibudo idasilẹ afẹfẹ gaasi fun itọju awọn to larun coronavirus lorilẹede Naijiria. Ibudo mejidinlogoji kaakiri Naijiria ni awọn ibudo naa yoo wa. Ṣaaju akoko yii ni ajọ amuṣẹya PTF ti sọ lọjọ karun un oṣu kinni pe ijọba apapọ yoo da ibudo gaasi silẹ kaakiri gbogbo ipinlẹ mẹrindinlọgbọn ni Naijiria. Ninu atẹjade kan ti ijọba fi sita l'Ọjọbọ, ijọba ya $671,000 sọtọ fu atunṣe awọn ibudo afẹfẹ gaasi lawọn ile iwosan kan ni Naijiria. Ijọba ko sọ gbedeke nigba ti awọn ibudo gaasi naa yoo pari. Minisita eto iṣuna, Zainab Ahmed sọ fun igbimọ NEC to n ri si eto ọrọ-aje pe igbesẹ ijọba naa ṣe pataki fun itọju awọn ọmọ Naijiria ti ọwọja ẹlẹẹkeji covid-19 n ba finra. Ẹwẹ, eeyan 1964 lo lugbadi coronavirus l'Ọjọbọ ni Naijiria eyi to tii pọ julọ lọjọ kan ṣoṣo. Ko si ẹni to le sọ pato iye awọn alarun coronavirus to nilo afẹfẹ eemi kaakiri ile iwosan ni Naijiria. Amọ, ijọba sọ pe ki ọrọ naa pe ninu irora ni ọpọ eeyan to larun coronavirus wa.	https://www.bbc.com/yoruba/afrika-55761933
entertainment	Nollywood: Saheed Balogun àti Shina Peters lọ sí ilé Ààrẹ Buhari lÀbuja, wọ́n gba àmì ẹ̀yẹ	Ki ni agba oṣere, Saheed Balogun ati agba akọrin Sir Shina Peters lọ ṣe ni ileeṣẹ aarẹ orilẹede Naijiria nilu Abuja, nibi ti aworan wọn ati awọn atawọn eekan elere tiata miran ti jẹyọ pẹlu amugbalẹgbẹ fun aarẹ lori ọrọ iroyin ati ipolongo, Ọgbẹni Fẹmi Adesina. Agba oṣere ati akọrin meji naa wa lara ikọ ẹgbẹ kan ti wọn pe ni ' Ambassadors of Voice for Change' to ṣe abẹwo si Ọgbẹni Fẹmi Adesina nibi ti wọn ti fi ami ẹyẹ da a lọla nilu Abuja. Awọn agba osere bii Mr. Ibu, Onyekweli Harry B, Gentle Jack, Ben Kure atawọn eekan miran latiẹya gbogbo lorilẹede Naijiria wa lara awọn ti wọn wa ninu ẹgbẹ naa wa nibi abẹwo naa ti Ahmed Bala ko sodi lọ. Amugbalẹgbẹ fun Aarẹ Buhari lori ọrọ iroyin ati ipolongo naa wa kan sara sawọn agba amuludun ọhun fun ipa ti wọn n ko lati rii pe iṣọkan ati alaafia di igi alọye lorilẹede Naijiria. Ọgbẹni Adeṣina fi kun un pe awọn olulaja atawọn to n lepa alaafia lorilẹede Naijiria nilo bayii, kii ṣe awọn ọbayejẹ ti yoo pagidina idagbasoko ati iṣọkan Naijiria. Bakan naa lo tun ṣalaye pe ijọba Buhari yoo tubọ maa ṣe atilẹyin to ba yẹ fun awọn ọmọ Naijiria to n ṣiṣẹ takuntakun lati mu alaafia gbooro sii.	https://www.bbc.com/yoruba/afrika-60006854
politics	2023 Presidential Election: Mí o búwọlu ìdupo ààrẹ ọdún 2023 fún Tinubu-Foluke Daramola	Gbajúgbajà òṣèré Nollywood Foluke Daramola Salako ni òun kò buwọ́lu ìyànsípò ààrẹ ẹnikẹni ní ìgbà kan kan sùgbọ́n oo Ó ni nǹkan tí àwọn ènìyàn rí lórí ayé líujara kò ni nńkan ṣe pẹ̀lú bí àwọn ènìyàn ṣe ń bu ẹnu àtẹ́ lu òu ti ọ̀ps sì ń naka àlébù. Ó ní nǹkan ti àwọn ti àwọn ń ṣe kò nííse pẹ̀lú ọ̀rọ̀ Nollywood, bí kò ṣe ẹgbẹ́ àwọn tó n pè fún àláfía  àti ìrẹ́pọ̀ Nàìjíríà ni, kò ní ṣe pẹ̀lú ọ̀rọ̀ òṣèlú Foluke ni àwọn kò lọ síbẹ̀ láti lọ buwọ́lu lílọ fún ìpò ààrẹ Asiwaju Ahmed Bola Tinubu ni ọdún 2023. Gbájúgbàjà òṣèré náà ni kò sí ẹni tí ó san owó fún òhun fún òhún kóhùn, ìpídé bi àláfíà àti ìrẹ́pọ̀ yóò ṣe wà ni Nàìjíríà ni àwọn ń se Foluke Daramola, àti oṣèré Nollywood miiran ti wọ́n ń pè ni Mr Ibu ni ọ̀pọ̀ ọmọ Nàìjíría ti bu ẹnu àtẹ́ lù pé wọ́n ń lu ilù máa jó lọ mo n wo ẹ̀yin rẹ fun Asiwaju ẹgbẹ́ òṣèlú APC,  Bola Ahmed Tinubu nípa ìpinu rẹ̀ láti du ipò ààrẹ Nàìjíríà lọ́dún 2023. Bí o tilẹ̀ jẹ́ pé Tinubu kò ti kéde fún ra rẹ̀ pé òun yóò du ipò ààrẹ lọ́dún 2023, sìbẹ́ ọ̀pọ̀ àwọn alátẹ̀lé rẹ̀ ló ti n ṣe ìpolongo fun. Nínú fọ́ràn náà tó jẹyọ lórí ayélujára ni à ti ri àwọn ènìyàn kan nínú gbọ̀gán kan ti tábìlì yípo, ti ẹnikan  náro tó si n fi orúkọ Tinubu  kọrin báyi pé Tinubu ooo... Èyí lo fa ìrunú ọ̀pọ̀ àwọn ọmọ Nàìjíríà ti wọ́n sì bẹ̀rẹ̀ sí ni bú Folukẹ Daramola àti Mr Ibu pé wọ́n ti dalẹ̀ àwọn ọmọ Nàìjíríà ati pé wọ́n fẹ́ràn láti máá du àpò wọn ju rírò nípa àwọn ọmọ Nàìjíríà lọ àti ọjọ́ iwájú wọn.	https://www.bbc.com/yoruba/59449404
entertainment	Tope Alabi, Adeyinka Alaseyori on Oniduromi: Shola Allyson, Lanre Teriba àtàwọn èèkàn míràn sọ̀rọ̀ lórí ohun tí Tope Alabi sọ nípa orin 'Oniduro mi'	"Afẹfẹ awuyewuye lori ọrọ ti gbajumọ olorin ẹmi, Tọpẹ Alabi sọ nipa orin Oniduro mi ẹ ṣeun ṣi n fẹ kaakiri bayii. Koda, afẹfẹ naa ti fẹ kan awọn olorin ẹmi atawọn gbajumọ awọlumatẹ bayi lorilẹede Naijiria ati loke okun. Shola Allyson lo kọkọ bọ sigboro aye lati sọ ero tirẹ lori ọrọ naa leyi to ni o ku diẹ kaa to. Ninu ọrọ to fi soju opo ayelujara Instagram rẹ, Shola Allyson ni orin ẹmi ti wọn n sọ yii, ti di eyi to ti bukun ọpọlọpọ eeyan kaakiri agbaye, ninu eyi ti oun pẹlu naa ti kọ ẹya orin toun nibẹ. Akọrin ""ifẹ bi eji owurọ"" naa to ni ẹnu Mama Bọla Arẹ loun ti kọkọ gbọ orin naa nilu Akurẹ lọdun diẹ sẹyin, wa kan sara si Adeyinka Alaṣeyọri to sọ sorin naa di gbajugbaja, O tun kan saara si Alaseyori  fun bo ṣe mu orin naa wa si etigbọ ọpọlọpọ eeyan, to si ti mu iyanu ba aye wọn pẹlu. Bakan naa ni akọrin ẹmi miran, Lanre Tẹriba naa ko ṣai da si ọrọ naa. Nibi ayẹyẹ kan ti Yinka Alaṣeyọri atawọn eekan lawujọ miran wa, ni Lanre Tẹriba ti bu ẹnu atẹ lu ọrọ ti Tọpẹ Alabi sọ naa to si ni ko si idi fun un lati maa bu ẹnu atẹ lu olorin miran. O ni Tope Alabi gan pẹlu ti fi ọpọlọpọ orukọ miran ṣakawe Ọlọrun, ti ko si si ẹnikẹni to dide takoo. ""Sebi awọn kan lo pe  Ọlọrun ni o wọ kẹmbẹ re ibi ija, ṣe wọn mọ telọ to ran aṣọ Ọlọrun ni...katikati Catastrophy"" Ninu ọrọ tirẹ lori eto kan to ṣe loju opo Instagram rẹ lọjọ Aiku, Adeyinka Alaṣeyọri yẹra fun sisọ ọrọ lori iṣẹlẹ naa, eleyi to tun mu ki ọpọlọpọ awọn ololufẹ rẹ tun kan sara sii."	https://www.bbc.com/yoruba/afrika-57473456
entertainment	Dagrin: Ikú Dagrin pé ọdún méjìlá, wo àwọn ǹkan mánigbàgbé nípa rẹ̀	Oni yii gan-an lo pe ọdun mejila ti Oladapo Olaitan Olaonipekun, ti gbogbo awọn eniyan mọ si Dagrin, di oloogbe. Yatọ si Dagrin, awọn orukọ bii Barack O'Grin, Lyricle Wayray, Akogun, Omo ogun, ni wọn tun mọ ọ si. Ọjọ kẹẹdọgbọn, oṣu Kẹwa ọdun 1984 ni wọn bi, ṣugbọn o ku lẹni ọdun mẹẹdọgbọn, ni ọjọ kejilelogun, oṣu Kẹrin, ọdun 2010 lẹyin to ni ijamba ọkọ nilu Eko. Ọjọ kẹrinla, oṣu Kẹrin ni ijamba alagbara naa waye, lasiko ti ọkọ ayọkẹlẹ rẹ forigbari pẹlu ọkọ akẹru kan ni adugbo Mushin. Ileewe alakọbẹrẹ Meiran Community Primary school, Roseille nursery and primary school, Meiran Community High school, ati Egbado College lo lọ. Iya rẹ ni iyawo kẹta ninu iyawo mẹta ti baba rẹ ni Baba rẹ jẹ oniṣowo rẹkọọdu orin, o si ni ile itaja kan, House of Nelly sounds, ni ibudokọ Meiran nigba kan. Nigba aye rẹ, orukọ Dagrin lori Twitter ni @Dagrinfimile, o si n lo Dagrin fimilejo lori Facebook. Ọjọ kẹjọ, oṣu Kẹrin, ọdun 2010 lo lo ayelujara Twitter gbẹyin. Lootọ lo ti ku, awọn eniyan ṣi n fi ọrọ iranti si oju opo Twitter rẹ. Ọna ti Dagrin n gba kọ orin rẹ gbajumọ pupọ laarin igboro nigba naa, nitori pe awọn orin rẹ ma n ba idojukọ ogunlọgọ awọn ọdọ Naijiria mu. Awo orin rẹ, Chief Executive Omota, gba ami ẹyẹ Hip hop World Award fun orin 'rap' lọdun 2010. O ba awọn akọrin bi i 9ice, Y.Q, M.I, Iceberg Slim, Omobaba, Terry G, Omawumi, ati Konga kọrin pọ. Orin 'if I die', to tu mọ si 'Ti mo ba ku', lo gbe jade kẹhin. Ko si pẹ ti orin naa jade lo ku. Eyi to mu ki ọpọ o sọ nigba naa pe boya o ti mọ pe oun fẹ ẹ ku lo ṣe kọ orin naa. Diẹ lara awọn orin to kọ ni:	https://www.bbc.com/yoruba/52379233
entertainment	Orisabunmi: Ìkúnlẹ̀ Abiyamọ ò! Lẹyìn ikú ẹ̀gbọ́n Orisabunmi, àbúrò rẹ̀ tún jáde láyé	"Awọn mọlẹbi oserebinrin tiata Naijiria, Orisabunmi, ti tun wa ninu ẹkun ohun ibanujẹ ni kopẹ-kopẹ ti wọn padanu ẹgbọn Orisabunmi, iyẹn alagba Steve Onisola. Lọsan ọjọ Abamẹta ni arabinrin Bukola Janet Ademola, to jẹ aburo abikẹyin fun iya Orisabunmi naa jade laye. BBC Yoruba fidi ọrọ yi mulẹ lati ẹnu ọkan lara awọn to sunmọ arabinrin Bukola Janet, wolii ajihinrere Obaloluwa Hephzibah. Ninu alaye rẹ, Wolii Hephzibah ni ọdọ arabinrin Janet ni oun gbe dagba. Koda  o sọ pe ọpọ eeyan lo maa n pe oun ni akọbi Janet Bukola. Hephzibah ni iku arabinrin Bukola Janet jẹ nkan ti o fọwọ kan ni lẹmi, to si ba ni lojiji pẹlu. ''Wọn ku lọsan ana. Ẹni to si ku lana yẹn lo tọ emi dagba. Ọdọ wọn ni mo gbe dagba. Aburo Orisabunmi ni wọn jẹ. Awọn ni abikẹyin mama to bi Orisabunmi."" Nigba ti BBC Yoruba beere lọwọ Hephzibah nipa iroyin to n ja pe Covid-19 lo ṣokunfa iku arabinrin Bukola Janet, o ni awọn ko ro bẹẹ. ''Kii ṣe Corona. A le pe ni ''shock'' ati pe wọn ni Hypertension ti eleyi si n ba wọn finra tẹlẹ.'' Oniṣẹ aṣerun lọṣọ toloyinbo n pe ni Hairdresser ni arabinrin Janet Bukola jẹ nilu Ibadan. Ọjọ Kejila Osu Keji ọdun yii ni arabinrin Bukola Janet ko ba pe ẹni ọdun mẹtalelaadọta gẹgẹ bi Wolii Hephzibah  ti ṣe sọ. Lakotan Hephzibah sọ fun BBC pe ilu Ibadan ṣi ni oku arabinrin Janet wa. ""Ko ti daju igba ti wọn yoo sin nitori oku ti Oriṣabunmi to jẹ ẹgbọn ati ẹgbọn wọn agba, Steve Onisola ṣi wa nilẹ bayi, ti awọn mọlẹbi ko ti kede igba ti wọn yoo sin wọn."" Lara awọn ẹbi to ṣẹku fun arabinrin Janet bayii ni ẹgbọn rẹ obinrin Alhaja Abiodun Dan Kazeem to jẹ iyawo sọrọ sọrọ Adeniyi Dan Kazeem. Saaju la ti sọ fun yin pe iroyin iku ẹni to jẹ ẹgbọn si gbajugbaja oṣere ere tiata Folake Aremu, Orisabunmi, ti desi eti igbọ wa. Ẹgbọn rẹ yi, Steve Onisola jẹ oludari ẹgbẹ agbabọọlu alapẹrẹ awọn obinrin ni Kwara,Kwara Falcons Basketball Club nigba aye rẹ. Alaga ẹgbẹ awọn to n gba bọọlu alapẹrẹ ni Kwara Dokita Joseph Adeyemo lo fidi ọrọ yi mulẹ fawọn akọroyin lọjọbọ. Gẹgẹ bi ohun taa gbọ, ko pe wakati mẹrinlelogun sigba ti Oriṣabunmi jade layi ti Onisola tii ṣe ẹni ọdun mọkanlelaadọrin ki duniya pe o digbere. Oniṣola ti fi igba orisirisi jẹ alakoso ẹgbẹ Falcons ki wọn to wa yan sipo oludari eto ẹgbẹ naa. O wa lara awọn to ṣapa ti ẹgbẹ naa fi gba agbega si abala liigi to gajulọ ni ọdun 2013. Bakan naa lo jẹ ọkan lara awọn to gba ami ẹyẹ fadaka nibi idije liigi Kwese lọdun 2018. Onisola jẹ ọkan lara awọn akọnimọọgba akọkọ ẹgbẹ naa ti wn da silẹ laarin ọdun 1970-80 O tun jẹ ọmọ ẹgbẹ igbimọ bọọlu alapẹrẹ ni ipinlẹ Kwara ṣaaju iku rẹ. Adeyemọ ṣapejuwe iku rẹ gẹg bi eyi to fọwọkan ẹmi awọn elere idaraya ati mọlẹbi rẹ nipinlẹ Kwara."	https://www.bbc.com/yoruba/afrika-55586821
entertainment	Lateef Adedimeji: Mo ri iṣẹ́ Ọlọ́run, omijé gbọ̀n mí, mo sì rí ìdí tí ọpẹ́ fi tọ́ sí mi	"Yoruba ni ẹda to ba mọ inu ro, yoo mọ ọpẹ du nitori ẹni to ba ri isẹ Ọlọrun yoo fi ọpẹ fun Eledua. Ọpọ isẹ Ọba Oke si la n ri ni ojoojumọ ti a ko ka kun ayafi igba to ba kan wa gangan. Bẹẹ si ni ọpọ akanda ẹda to yi wa ka ni a ko ti ara wọn yin Ọlọrun logo, ayafi ta ba ri itọni lati se bẹẹ. Boya itọni yii gan ni gbajumọ osere tiata Yoruba kan, Lateef Adedimeji ri, ti omije fi bọ loju rẹ, to si bẹrẹ si ni fi ọpẹ fun ọba oke. Nigba to n salaye ohun to mu omije jade loju rẹ naa, agba osere tiata naa ni oun ronu jinlẹ lori ipo tawọn ẹda to ni ipenija oju wa ni. Adedimeji, ẹni to salaye ohun to foju kan lasiko to sabẹwo sile ẹkọ awọn akanda ẹda to ni ipenija oju loju opo Instagram rẹ, ni ẹru Ọlọrun ba oun. ""Mo ri ẹwa awọn isẹda Ọlọrun lonii lẹkunrẹrẹ, pẹlu omije loju, mo si ri didi to fi yẹ ki n maa dupẹ lọwọ adaniwaye. Ọlọrun lagbara, to si maa n mu ki ẹnu ya ẹda pẹlu awọn ohun iyanu to n se, ọna rẹ si yatọ si ti eniyan patapata. Loni ni mo jami lori aayan mi lati ni oye nipa iru ẹda ti Ọlọrun jẹ, eyi kii se isẹ mi lati mọ, ki oun sa maa jẹ Ọlọrun, ki emi si maa jẹ ẹda ọwọ rẹ."" Adedimeji, ẹni to fi fidio abẹwo to se sile ẹkọ awọn akanda ẹda to ni ipenija oju naa soju opo Instagram rẹ, wa fi ẹmi imoore rẹ han si Ọlọrun fun ipo to wa. Mo gbadun akoko ti mo lo pẹlu awọn akẹkọọ to ni ipenija oju nile ẹkọ Bethesda, wọn ko ni mọra pupọ. Ko si ọna miran ti yoo dara ti mo fi le lo akoko mi ju ki n wa pẹlu awọn akanda ẹda yii lọ, awọn eeyan yii ni ẹyin n pe ni afọju amọ mo n pe wọn ni Oju Ọlọrun. Awọn eeyan yii ko le ri mi bii ẹlẹran ara amọ wọn so pọ mọ ẹmi mi ju ọna kan lọ, Ọlọrun fi ẹbun ọwọ to lagbara jinki wọn ati ẹmi to yanranti."" Adedimeji tẹsiwaju pe lati isẹju akọkọ ti oun de ọdọ wọn, titi di akoko ti oun fi wọn silẹ, se ni ayọ ati okun wa lara wọn. O ni bi o tilẹ jẹ pe oun ti kuro lọdọ wọn, sibẹ ẹmi oun ko kuro nibẹ, to si n rọ awọn ololufẹ rẹ lati maa sabẹwo sawọn akanda ẹda naa. ""Ohun ti mo n salaye yoo tete ye yin tẹ ba n bẹ awọn eeyan yii wo, lati akoko yii lọ, maa sọ abẹwo mi sile awọn eeyan to ni ipenija oju naa di ajọdun ọdọọdun. Wọn ko ni da wa mọ, wọn yoo si maa ri mi ni oore koore ju ti tẹlẹ lọ."" Adedimeji ni ipa sise bii afọju ti oun ko ninu ere ti oun se nile ẹkọ awọn afọju naa jẹ ki oun mọ si nipa ohun tawọn eeyan to ni ipenija oju n la kọja. Osere tiata naa wa rọ awọn eeyan to ba n la ipo to nira kọja lati ni ọkan akin, ki wọn si maa ranti pe alaanu ni Ọlọrun. ""Ọlọrun yoo farahan yin lasiko ti ẹ ko nireti rẹ, ẹ sa maa fi ẹmi imoore yin han si, kẹ si maa dupẹ lọwọ rẹ. Bi ẹmi ba wa, ireti n bẹ, ẹ mase sọ ireti nu nitori ile aye yii rẹwa pupọ, Ọlọrun si dara."	https://www.bbc.com/yoruba/afrika-56729522
religion	CAN: Ẹgbẹ́ ọmọlẹ́yìn Krístì ni ó dáa bí Amẹ́ríkà ṣé ń ṣọ́ Nàìjíríà lọ́wọ́ lẹ́sẹ̀	Ẹgbẹ ọmọlẹyin Kristi lorileede Naijiria CAN ti kan sara si orileede Amẹrika pẹlu bo ti ṣe gb'orukọ Naijiria jade lara awọn orileede to n tẹ ẹtọ ẹsin eeyan mọlẹ. Ninu atẹjade kan ti Pasitọ Adebayo Oladeji fi sita lorukọ aarẹ ẹgbẹ naa lọjọ Aiku, CAN ni wọn ti sọrọ yii. CAN ni toun ti bi ko ṣe dun mọ awọn ninu pe Naijiria n gba orukọ ti ko daa, igbesẹ yii ṣafihan pe awọn ara ita naa mọ ohun toju awọn Kristẹni n ri ni Naijiria. Ṣaaju ni Minisita feto Iroyin Naijiria Lai Mohammed ti fi atẹjade tirẹ sita to fi tako oun ti Amẹrika sọ. Lai Mohammed ni awọn oloṣelu alatako lo n gbiyanju lati sọ Naijiria lẹnu pẹlu bi wọn ti ṣe n wọ aṣọ ẹsin fun gbogbo aawọ to n ṣẹlẹ ni Naijiria. Ninu ọrọ CAN wọn tọka si bi aarẹ Buhari ti ṣe n fa ori apa kan da apa ka si paapa julọ pẹlu iyansipo awọn to n dari eto aabo Naijiria. Bakanna ni CAN sọ pe awọn Kristẹni n koju inira lọwọ awọn Boko Haram ati darandaran Fulani ni awọn ipinlẹ bii Kaduna, Benue, Plateau Adama ati Taraba. Wọn wa rọ aarẹ Buhari lati ṣe atunṣe to yẹ lati ṣe deede ati dọgba n dọgba laarin awọn eeyan Naijiria lai fi ti ẹya tabi ẹsin ṣe.	https://www.bbc.com/yoruba/afrika-50889326
religion	Dare Adeboye news: Ìdílé Pásítọ̀ Dare, ọmọ́ Pásítọ̀ Adeboye fẹ́ dá wà lásìkò yìí	"Ijọ Irapada iyẹn Redeem Christian Church of God ti kede pe kii ṣe Covid-19 to wa lode lo mu ẹmi Pasitọ Dare Adeboye, ọmọ oludari ijọ naa lọ. Ninu atẹjade ti ẹka ijọ naa to nmojuto eto ipagọ adura oloṣooṣu, ""the holyghost service"" fi sita ni aridaju yii ti wa. Atẹjade ọhun sọ imọlara ẹbi ati ijọ RCCG nipa iṣẹlẹ yii, igbe aye rere oloogbe ati imulọkanle wipe awọn ati Dare Adeboye yoo pade lẹsẹ Jesu Kristi lọrun nibi ti ko si inira mọ. Ohun tí ìyàwó Adeboye ṣe ní ìgbà akọkọ tó fojú hàn lẹ́yìn ikú ọmọ wọn Dare Àwọn ǹkan tí o kò gbọ́ rí nípa Dare Adeboye tó kú Atẹ̀ade naa tun tọrọ̀ gafara lọwọ awọn eeyan lati da wa lasiko idaro ti wọn wa. ""O wu mọlẹbi lati da wa lasiko yii a si gbadura pe Ọlrun yoo wa pẹlu yin bi ẹ ṣe gbọ ibeere ẹbẹ wa yii"". Àwọn agbébọn tún ti jí àwọn akẹ́kọ̀ọ́ míì gbé ní ìpínlẹ̀ Abia Ọmọ Nàíjíríà sọ̀kò ọ̀rọ̀ síjọba lórí èròǹgbà láti dín owó oṣù òṣìṣẹ́ kù Lopin atẹjade naa ni wn kọ gadagba pe "" a fẹ ki gbogbo eeyan mọ wipe iku yii ko ni nkankan ẹ pẹlu aisan Covid-19 rara"". Apapọ ẹgbẹ awọn ọmọ Pasitọ ni ijọ Redeemed Christian Church of God ti fi ikede sita ọjọ ti Oluwadamilare Temitayo Adeboye jade laye amọ ti ko tete han fun gbogbo eeyan. Loju opo Twitter wọn ni wọn ti fi atẹjade sita to sọ pe ""pẹlu ọkan wuwo la fi kede ipapoda ọmọ wa, ẹgbọn wa, ọkọ ati baba wa, Oluwadamilare Temitayo Adeboye to lọ ba Ọlọrun ni ọjọ Iṣẹgun ọjọ kẹrin oṣu karun ọdun 2021"". Atẹjade naa ka wipe igbe aye rẹ jẹ igbe aye rere gẹgẹ bo ṣe sin Ọlọrun lai kaarẹ, to n fun ni tp si n dari lai si ifoya. ""Bo tilẹ jẹ pe iroyin yii fi wa gidi gan, a duro lori Jesu Kristi ninu ẹni ti a ni idaniloju pe a o pade nibi ti ko si inira"". Ọ̀rọ̀ Leke Adeboye, aburo oloogbe ""A mú olódodo lọ́ ṣáájú ọjọ́ ibi..."" Ni owurọ kutukutu oni ni abigbẹyin oludari ijọ RCCG, Pasitọ Leke Adeboye fi ọrọ sita lati inu iwe owe inu bibeli eyi to lọ mọ iroyin to n jade lori ayelujara pe ẹgbọn rẹ, Pasitọ Dare Adeboye ti jade laye. Ọpọlọpọ ero lo ti n wọ loju opo Facebook Leke lori ọrọ to fi sita yii ti wọn si ti n ba idile Adeboye ati ijọ RCCG kẹdun. Pasitọ Leke ati Dare Adeboye jọ jẹ ọmọ gbajugbaja Pasitọ ati oludari ijọ Redeemed Christian Church of God, Pasitọ Enoch Adejare Adeboye. Leke Adeboye to tun jẹ oluranlọwọ agba fun oludasilẹ ijọnaa fi ẹsẹ bibeli, Iwe Isaiah 57:1  si oju opo rẹ eyi to sọ pe: ""Olódodo ṣègbé kò sí ẹnìkan tí ó rò ó lọ́kàn ara rẹ̀; a mú àwọn ẹni mímọ́ lọ, kò sì ṣí ẹni tó yé pé a ti mú àwọn olódodo lọ láti yọ wọ́n kúrò nínú ibi"". Bo tilẹ jẹ pe ko tii si mọlẹbi kankan to jade wa fi orukọ oloogbe naa sita lori ohun to ṣẹlẹ, kẹtikẹti lero n wọ lati ba Pasitọ Leke Adeboye kẹdun lori ayelujara. Iroyin naa tẹ wa lọwọ ni yajoyajo pe Pasitọ Dare Adeboye to jẹ ọmọ oludari ijọ Redeemed Christian Church of God, Pasitọ Adejare Adeboye ti jade laye. Ọkan lara awọn Pasitọ agba ijọ RCCG to tun jẹ eeyan to ṣee fọkan tan ni ijọ naa sọ fun BBC Yoruba pe lootọ ni awọn ti gbọ iroyin naa. Eekan miiran ti a tun kan si jẹ ko di mimọ pe oun ko fẹ ki awọn oniroyin maa gbe iroyin ti ko jẹ ootọ nipa iṣẹlẹ yii. Amọ o fi aridaju ọrọ naa mulẹ fun BBC Yoruba pe lootọ ni Pasitọ Dare dagbere faye. Ẹwẹ, o ni adura ni ki gbogbo eeyan maa gba fun mọlẹbi Adeboye ki wọn ri itunu ati okun Ọlọrun. O ni dajudaju ki ọsẹ yii to kanlẹ, mọlẹbi yoo fi ọrọ ẹbi sita nipa rẹ. Ẹwẹ, o tẹ ẹ mọ akọroyin BBC leti wipe irọ patapata gbaa ni iroyin ti awọn kan n gbe pe aisan Covid-19 tàbí ijamba ọkọ lo ṣokunfa iku oloogbe. ""Ki gbogbo eeyan kọ eti ikun si iroyin to n sọ pe iku Covid-19 tabi ijamba ọkọ lo pa Pasitọ Dare"". Pasitọ Dare jẹ ọkan lara awọn Pasitọ agba fun ẹka ijọ awọn ọdọ RCCG ni ilu Abuja ti iroyin si sọ pe oun lo waasu ni ijọ rẹ lọjọ isinmi to kọja yii."	https://www.bbc.com/yoruba/afrika-57006129
entertainment	Helen Paul: Orí ló yọ mi, mo ní ìjàmbá ọkọ̀ tó fa ìpalára fún orí àti ojú mi	Gbajugbaja apanilẹrin, Helen Paul ti salaye idi to se n lo awo lati fi bo oju rẹ lẹnu lọọlọ yii. Ninu ọrọ to kọ si oju opo Instagram rẹ lati kede iroyin naa, Helen Paul sọ pe ijamba nla kan oun ni nilu Abuja eyi to se akoba fun ẹyin oju ati ori oun. O ni lasiko ti ijamba naa waye, se ni ori oun wu debi pe oun n fi gilaasi oju bo aṣiri apa to wa nibi ẹyinju naa ni. O ni ọpọ igba ti oun ba ya aworan pẹlu awọn eniyan lasiko naa, ni oun kii yọ gilaasi naa, ti awọn kan si lero pe igberaga lo n mu ki oun ṣe bẹẹ. O ni amọ wọn ko mọ nkan ti oun n la kọja, kii si se akọ sise tabi igberaga lo sun oun de idi lilo awo oju rara. Apanilẹrin naa sọ pe ọpọ eeyan lo n fi nkan pamọ, to si jẹ pe iṣẹlẹ to ba dara nipa wọn nikan ni wọn n fihan araye lori ayelujara. Amọ sa, ọpọ awọn ololufẹ rẹ to ka ikede yii lo n ba Helen Paul se ẹfẹ pe ko sọ tootọ boya wọn gba ni ẹsẹ loju ni oju rẹ se daranjẹ to bẹẹ.	https://www.bbc.com/yoruba/awon-iroyin-miran-58868229
entertainment	Onítíàtà, ẹ tún ààrọ̀ yín ṣe, kẹ́ yé tọ̀rọ̀ owó kiri tí àìsàn bá dé lọ́jọ́ alẹ́ - Toyin Aṣẹ́wó tó re Mecca	Gbajumọ osere tiata lobinrin, Yeye Oluwatoyin Adegbola, ti ọpọ eeyan mọ si Toyin Asẹwo to re Mecca ti foju abuku wo asa kawọn onitiata maa tọrọ owo lasiko aisan. Adegbola, ẹni to gbalejo BBC Yoruba sọrọ ni ẹkunrẹrẹ nipa itan aye rẹ, ibi to ba igbe aye rẹ de ati isẹ tiata lapapọ. Nigba to n tara poro lori asa to gbode kan, nibi ti wọn ti maa n tọrọ owo fawọn osere tiata to ba n saisan, Adegbola ni eyi ko bojumu rara. Gbajumọ osere naa wa woye pe se lo yẹ kawọn osere tiata se ọmọ ti wọn ba bi ni iwọn eku ni iwọn itẹ, ki wọn ma si da omi ju iyẹfun lọ. O woye pe bi eeyan ko ba tọju ọmọ lasiko to wa ni opepe, tabi to bimọ ju eyi ti agbara rẹ le tọju lọ, awọn ọmọ naa le ma yege lati tọju onitọun lọjọ alẹ. Bakan naa lo gba awọn osere tiata lọkunrin nimọran pe ki wọn yee fẹ ọpọ iyawo lasiko ti okiki wọn ba n tan, nitori alaafia wọn lọjọ alẹ. Adegbola wa woye pe asa ki awọn osere tiata maa bọ sori ayelujara lati tọrọ owo lasiko ti aisan ba de lọjọ alẹ lọwọ awọn ololufẹ wọn kii se iwa to bojumu. O ni gbogbo eeyan lo ni ohun to n la kọja, bi igba ti eeyan si n si anfaani to ni lo ni, tawọn onitiata to n saisan ba n tọrọ owo lọwọ awọn ololufẹ wọn. O fikun pe kii se awọn osere tiata nikan ni osisẹ mto wa lawujọ, bẹẹ si ni awọn agbaagba miran naa n se aisan lai jẹ pe wọn wa sojutaye lati bẹbẹ fun owo. Asẹwo to re Mecca wa rọ awọn akẹẹgbẹ rẹ lagbo tiata lati maa pọn omi silẹ de oungbẹ nitori ọjọ alẹ, ki wọn si jawọ ninu sise agbe lasiko ti aisan ba de lọjọ alẹ.	https://www.bbc.com/yoruba/articles/c514p0vj32go
sports	Premier League: Southampton dáná sun Stamford Bridge pẹ̀lú àmì ayò 2-0	Ikọ Southampton fẹyin Chelsea gbolẹ nile wọn ninu idije Premier League to waye lonii. Iya ti Chelsea jẹ lonii ko ṣẹyin akitiyan Micheal Obafemi ati Nathan Redmond ninu ifẹsẹwọnsẹ naa to waye ni papa iṣere Stamford Bridge. Micheal Obafemi lo kọkọ dana sile Chelsea ninu abala kini ifẹsẹwọnsẹ naa. Ninu abala keji ifẹsẹwọnsẹ ọhun ni Redmond naa sọ goolu tirẹ sinu awọn. Bo tilẹ jẹ pe Chelsea ṣe bi okunrin, to si gbiyanju lati ri ẹyin awọn Southampton, ṣugbọn ko lee ta putu. Ni bayii, ikọ Chelsea ti wa ni ipo kẹrin lori tabili lẹyin to n tẹle Manchester City lẹyin.	https://www.bbc.com/yoruba/media-50919783
politics	Direct Primaries: Ilé ìgbìmọ̀ asòfin méjèèjì l'Abuja fẹnukò lórí ìdíbò olójúkojú nínú ẹgbẹ́ òṣèlú	Ile ìgbìmọ̀ asòfin àgbà tí buwọ́lu ìwé abadofin tí àwọn ọmọ ilé méjèèjì fenukò sì lórí ìdìbò abẹ́lé fáwọn ẹgbẹ́ òṣèlú ni Nàìjíríà. Ìbuwolù yìí wáyé lẹ́yìn èsì àbájáde ìgbìmọ̀ tí ilé méjèèjì gbé dìde lórí abadofin náà . Ìfẹnukò ilé méjèèjì ní pe ki awon ẹgbẹ́ òṣèlú máa ṣe ìdìbò abẹ́lẹ́ láti yan ẹniti yóò ba du ipò ìdìbò kankan láwùjọ ni ojúkojú yàtọ̀ sí èyí tí wọn máa ń ṣe tẹ́lẹ̀ níbi tí àwọn ọmọ ẹgbẹ́ yóò kọ́kọ́ yàn àwọn tí yóò lọ dibò. Ṣáájú ni ààrẹ ilé ìgbìmọ̀ asòfin Nàìjíríà Ahmed Lawan tí kọ́kọ́ gbé ìgbìmọ̀ eléni méje kan dìde nínú oṣù Kẹ̀wá ọdún yìí láti ṣe agbeyẹwo ilé igbimọ̀ asòfin méjèèjì kí wọn tó gbé e síta. 'Ẹni kọ̀ọ̀kan tó fẹ́ rà nínú ilé alájà 21 tó wó l'Eko ti ṣàdéhùn láti san N206m sí N1.24bn kó tó wó' 'Gómìnà Osun ẹ kìlọ̀ fún Oluwo lórí ọ̀rọ̀ ẹnu rẹ̀ pé Ọba kìí ṣe ìkejì Orìṣà!' Àwọn ẹlẹ́sìn ìbílẹ̀ tutọ́ s'ókè Mo gbàgbọ́ nínú Ọlọ́run Mẹ́talọ́kan ló jẹ́ kí n bá Oluwo ti Iwo pé níbi Ọdún Olodumare - Òṣèré Jumoke Odetola Ṣáájú ni Abẹnugan ilé ìgbìmọ̀ aṣojú ṣòfin, Femi Gbajabiamila tí ṣàlàyé pé àwọn náà faramọ́ ìlànà eto ìdìbò abẹ́lẹ́ yìí fún itesiwaju ìjọba awa arawa tó yẹ kooro. Senetọ̀ Yahaya Abdullahi tó jẹ́ alága ìgbìmọ̀ náà sọ pé lẹ́yìn tí ilé bá ti jan an lontẹ tí ààrẹ Muhammadu Buhari bá sì ti buwọ́lu, wọn ò lọ fún Ètò ìdìbò ijoba àpapọ̀, tí ìpínlẹ̀ àti ti ìdìbò ìjọba ìbílẹ̀ tí yoo wáyé n'ilu Abuja láìpẹ́ yìí. Lásìkò to ń dáhùn ìbéèrè láti ọ̀dọ̀ àwọn oníroyìn, olùbádàmọ̀ran pàtàkì fún ààrẹ Buhari lórí ọ̀rọ̀ òṣèlú, Baba Femi Ojodu sọ pé òun gbé orí yín fún àwọn adarí ẹgbẹ́ òṣèlú gbogbo fún Ìfẹnukò àti ìfọwọ́sọwọ́pọ̀ tó mú kí òfin náà ṣe é ṣe. Ó ní àbájáde ìpàdé náà sọ èso rere fún ètò oselu ìjọba àwa arawa l'ábẹ́lẹ́ pàápàá julọ ninu egbe oselu APC. Ó ní ìgbàkejì ààrẹ, ọ̀jọ̀gbọ́n Yemi Osinbajo pé ìpàdé láti jẹ́ kí gbogbo àwọn ẹgbẹ́ òṣèlú sọ èrò wọn kì wọn sì jó fi ẹnu kò fún ìlọsíwájú orile-ede. Ajàfẹ́tọ́ obìnrin tó wá sí Nàìjíríà torí àwọn akẹ́kọ̀ọ́bìnrin Chibok tí wọ́n jígbé Malala Yousafzai ṣe ìgbéyàwó Ọwọ́ ọlọ́pàá tẹ olórí pátápátá fún àwọn ajínigbé kan l'Ekiti Mi ò lè sùn, mó ń ronú, mi ò lè ṣe ǹkan torí Lanre - Princess	https://www.bbc.com/yoruba/59233242
sports	Man United vs Tottenham: Tottenham ya aṣọ iyì mọ́ Manchester United lára nírọ̀lẹ́ ọ̀jọ́ ìsinmi	Ọjọ buruku Eṣu gbomi mu lọjọ isinmi ọjọ kẹrin oṣu kẹwaa ọdun 2020 jẹ fun ẹgbẹ agbabọọlu Manchester United. Ijamba ṣe Man United nile wọn lẹyin ti Tottenham wọ wọn ni aṣọ ẹtẹ pẹlu ami ayo mẹfa si ẹyọkan. Egungun to kọkọ jo iran ni yoo wo gbẹyin ni Tottenham fi ṣe fún Man United lẹyin ti Bruno Fernandez gba goolu akọkọ ninu ifẹsẹwọnsẹ ọhun ṣawọn. Góòlu mẹfa ọtọtọ ni United fi gba pada lọwọ Tottenham. Eyi ni igba keji ti Man United yoo fidi rẹmi ni papa isere Old Trafford ni saa bọọlu tuntun yii. Crystal Palace lo kọkọ lu wọn lalubolẹ mọle tẹlẹ.	https://www.bbc.com/yoruba/54412177
entertainment	Wọ́n ti yọ Portable bíi jìgá kúrò nínú àwọn tí yóò gba àmì ẹ̀yẹ ‘Headies’ nítorí wòtòwótò	Awọn to n ṣagbatẹru ami ẹyẹ Headies, ti yọ orukọ Habeeb Okikiola, ti ọpọ mọ si Portbale kuro lara awọn ti yoo lanfaani lati gba ami ẹyẹ naa lọdun yii. Ninu atẹjade kan loju opo Instagram ni ileeṣẹ Smooth Promotions Limited, to n ṣagbatẹru eto ami ẹyẹ naa ti fi ikede ọhun sita. Atẹjade naa ni “A kabamọ lati kede pe lẹyin awọn ọrọ kobakungbe ti ọgbẹni Okikiola, ti ọpọ mọ si Portable n sọ, eyii to mu ki ilẹeṣẹ ọlọpaa Naijiria atawọn araalu maa sọrọ nipa rẹ, a ti pinnu lati yọ Portable kuro lara awọn ti a fẹ fun ni ami ẹyẹ.” “Igbesẹ wa lati fofin de ọgbẹni Okikiola ko ṣẹyin awọn iwa kobakungbe kan to n wu lori ikanni ibanidọrẹ lori ayelujara.” “Lojọ karundinlọgbọ, oṣu Karun un, o dunkoko pe oun yoo pa, ati pe oun yoo ṣe ijamba fun awọn miran ti a fa kalẹ fun ami ẹyẹ naa ti kii ba ṣe oun lo gba ami ẹyẹ ọhun.” Atẹjade naa tẹsiwaju pe “Lọjọ kejidinlogun, oṣu Keje, ọdun 2022, ọgbẹni Okikiola sọ ninu fidio kan pe oun ni oun da ẹgbẹ okunkun ‘One million boys’to n da ilu ru silẹ.” “Ko tan sibẹ, lọjọ kẹtadinlogun, oṣu Kẹfa, ọdun 2022, ọgbẹni Habeeb Okikiola tun ya ara rẹ ninu fidio kan, nibi to ti paṣẹ fun awọn ọrẹ rẹ lati lu ọrẹ rẹ mii to fẹsun aṣemaṣe kan, iyẹn DJ Chicken, bii bara.” Lara ami ẹyẹ ti Headies fa Portable kalẹ fun tẹlẹ ni olorin to ta lẹnu julọ larin adugbo ati olorin to ṣẹṣẹ n bọ loke amọ ti irawọ rẹ ti tan. Iwọnba eeyan perete lo mọ Portable tẹlẹ, amọ irawọ rẹ buyọ lẹyin awo orin ‘Zazoo Zehh’ ti oun ati Olamide ati Pocolee gbe jade.	https://www.bbc.com/yoruba/articles/czr3e9nz1jgo
entertainment	Baba Ijesha: Agbẹjọ́rò ní àwọn kan ló dúró pé ojú ló fi ri béélì, ètè rẹ̀ kò ní bà á	"Ariwo ""nibo ni Baba Ijẹṣa wa? Nibo ni Baba Ijẹṣa wa?"" ni ibeere ti ọpọ n beere lori ayelujara bayii. Ibeere naa gbalẹ kan lẹyin wakati mejidinlaadọta ti adajọ ile ẹjọ Majisireeti agba kan nipinlẹ Eko, fun gbajumọ oṣere tiata Yoruba, Olanrewaju Omiyinka ti ọpọ mọ si Baba Ijẹṣa ni anfani beeli, Ibeere si idahun yii ni pe, titi di asiko ti a fi n ko iroyin yii jọ, ahamọ ọlọpaa, ni ẹka ọtẹlẹmuyẹ to wa ni Panti nilu Eko ni Baba Ijesha ṣi wa o. Ki wa lo sokunfa bi ọrọ yii se ri, ki lo n da Baba Ijesha duro lati lọ sile lẹyin ọjọ meji to gba beeli? Nigba to n wa idahun si awọn ibeere yii, ti BBC News Yoruba takoto rẹ si, ọkan lara awọn agbẹjọro Baba Ijesha, Amofin Adeshina Ogunlana ṣalaye wi pe, wọn ko tii ri ọrọ beeli rẹ yanju ṣugbọn o ṣeeṣe ki ọsan ko so didun laipẹ. ""Ni bi mo ṣe mọ ati bi mo ṣe wa yii, O (iyẹn Baba Ijesha) ṣi wa nibẹ (Panti)"" Nigba ti a beere nipa igba ti o ṣeeṣe ki nnkan bọ soju ọwọ fun agba apanilẹrin naa, Amofin Ogunṣina ni oun a fẹ ki a ṣi ni suuru di irọlẹ Ọjọru lati mọ bi nnkan yoo ṣe lọ si fun. Bakan naa ni agbẹjọro naa ko ṣalaye nipa ilana gbigba beeli afurasi naa to takoko, ti wọn ko tii ri ọna se amusẹ rẹ fun gbigba beeli afurasi naa. Amofin Adeshina Ogunṣina wa kọminu lori ilana eto idajọ ati ofin lorilẹede Naijiria. O ni o ṣeni laanu pe, bi ofin to tọ ṣe wa to lorilẹede Naijiria, awọn to wa ni idi aro ifidimulẹ ofin wọnyi ni ka bẹ, lati ṣe ohun to tọ nigba gbogbo. Amofin ni ohun to ku diẹ kaa to ni pe adajọ ni lati dide lọ si ahamọ ọlọpaa ni Panti, lati rii daju pe idajọ ododo wọle tọ Baba Ijẹṣa lọ amọ sibẹsibẹ, o ni awọn kan ṣi duro ni iduro pe 'oju lo fi ri beeli naa, ete rẹ ko ni kan an"""	https://www.bbc.com/yoruba/afrika-57169164
religion	"""Kìí ṣe èké bíṣọ́ọ́bù ló wa sibi àfihàn Shettima, wọn kò tí ì di gbajúmọ̀ lẹ fi dá wọn mọ̀"""	Ikọ ipolongo idibo aarẹ Bola Ahmed Tinubu ti fesi lori ọrọ to n ja rain pe awọn ayederu biṣọọbu ni wọn gbe wa sibi afihan oludije fun igbakeji aarẹ, Kashim Shettima. Tinubu ati Shettima ni wọn jijọ n dije dupo aarẹ labẹ asia ẹgbẹ oṣelu All Progressives Congress. Musulumi si ni awọn mejeeji jẹ. Ninu ọrọ ti oludari eto iroyin ati ibaraẹnisọrọ ikọ naa, Bayo Onanuga fi sita, o ni awọn iranṣẹ Olorun to wa sibi afihan naa kii ṣe ayederu biṣọọbu, gẹgẹ bawọn kan ṣe n sọ kaakiri. O ni ''ẹgbẹ APC ṣe afihan Sẹnẹtọ Shettima ati awọn ẹka ipolongo wa fun araalu nibi ayẹyẹ tawọn eeyan peju si'' O fi kun pe gbogbo eeyan lo lanfaani lati wa sibi ayẹyẹ naa eleyi to mu ki ọpọ eeyan wa, ''to fi mọ awọn iranṣẹ Ọlọrun ati awọn mii tawọn alatako n tabuku bayi''. ''A fẹ fi to yin leti pe awọn biṣọọbu to wa kii se ayederu, wọn kii ṣe mọkaliiki tabi awọn to n ta iṣu lọja gẹgẹ bi awọn alaburu ṣe n sọ seti awọn araalu'' ''Lootọ wọn kii se eekan ninu ẹsin ṣugbọn awọn naa n gbiyanju lati mu idagbasoke ba iranṣẹ wọn'' Lakotan, Onayiga sọ pe olori ijọ ni wọn, ti wọn si ni igbagbọ pe Naijiria gbọdọ yago fun oṣelu itara ati ẹlẹsinmẹsin. O wa rọ awọn to n tabuku Tinubu lori isẹlẹ yii pe ki wọn tẹwọgba oṣelu alaafia ati idagbasoke orileede. Ẹgbẹ awọn ọmọlẹyin Kristi ni Naijiria, CAN, ti sọ pe awọn biṣọọbu to lọ sibi ayẹyẹ ti wọn ti kede Kashim Shettima gẹgẹ bii oludije igbabkeji Aarẹ ẹgbẹ oṣelu APC, ki ṣe ara awọn. CAN ni awọn  eeyan naa ko lọ ṣoju awọn ọmọlẹyin Kristi rara, bi ko ṣe apo ara wọn. Igbakeji CAN ni ipinlẹ mọkandinlogun lapa iha Ariwa to fi mọ Abuja, alufaa Joseph John Hayab, to tun jẹ Aarẹ CAN ni Kaduna lo sọ ọrọ naa lasiko ifọrọwerọ kan pẹlu awọn akọroyin. Ṣaaju ni CAN ti kọkọ tako aba ki oludije sipo Aarẹ ati igbakeji rẹ jẹ Musulumi, eyii ti wọn ni ko bojumu ni Naijiria ti oniruru ẹsin wa. Wọn ni lootọ ni Bola Tinubu, to n du ipo Aarẹ labẹ asia ẹgbẹ oṣelu APC le lọ ran aṣọ alufaa, ko si gbe wọ oniruru eeyan lọrun, eyii ko sọ pe o tọna. Hayab ni “Awọn ti wọn pe ara wọn ni biṣọọbu ti a ri nibi ti wọn ti fi Shettima han bii igbakeji Tinubu ko mọ bi wọn ṣe n wọ aṣọ biṣọọbu, oṣere tiata lasan ni wọn.” “Iyalẹnu nla ni iru iwa ti wọn wu yii jẹ fun CAN; lakọkọ, wọn ni alaga CAN ni Borno ṣatilẹyi fun wọn, to jẹ irọ nla, ẹlẹẹkeji, wọn tun parọ pe Bola Ahmed Tinubu ati igabkeji rẹ n lọ ṣepade pẹlu alaga CAN lalẹ ọjọ kan.” “Alẹ ọjọ yii si jẹ alẹ ọjọ ti alaga CAN yii lọ siluu Alabama l’Amẹrika fun ipade miran.” Hayab tẹsiwaju pe “Wọn tun parọ pe awọn ṣe ipade pẹlu Baba Adeboye ti ijọ RCCG.” “T i awọn ọmọ lẹyin Kristi ko ba ṣe pataki, kilode ti wọn fi n pa oniruru irọ bayii?” “Tinubo le lọ ko aṣọ biṣọọbu si awọn mẹkaniiki atawọn oniṣẹ ọwọ mii lọrun o, ṣugbọn iyẹn ko yi ohun ti an fẹ pada, tii ṣe ootọ ati ododo fun gbogbo ẹsin.” Lẹyin naa lo ni inu CAN dun pe asiko ijọba awarawa ree amọ ko tọ ki awọn eeyan Tinubu maa pa oriṣiriṣi irọ bayii lati tan awọn ọmọ Naijiria jẹ, nitori irufẹ iwa bẹẹ yoo lẹyin.	https://www.bbc.com/yoruba/articles/cd1nrjldq5po
sports	CAF President: Wọ́n ti fòfin ọdún márùn ún de Aàrẹ̀ CAF, Ahmad Ahmad	Ajọ to n mojuto ọrọ ere bọọlu ni agbaye ti fofin ọdun marun un de aarẹ ajọ to n ri si ọrọ ere bọọlu nilẹ Adulawọ. FIFA fẹsun kan Ahmad Ahmad lẹyin ọpọlọpọ iwadii lori ṣiṣe magomago owo ati titẹ oju awọn ofin ajọ naa molẹ nilẹ Afrika. Wọn tun ni ko ṣe e fi ọkan tan ati pe o tun gba owo ati ẹbun lọna aitọ yatọ si aṣilo ipo ati agbara. FIFA ni lati ọdun 2017 ni wọn ti n ṣe iwadii naa titi di ọdun 2019. Wọn tun ni ẹsun riran awọn eeyan lọ fun Umrah ni Mecca fun irinajo ẹsin naa tun jẹyọ. Ogbeni Ahmad ni FIFA kede fifi ofin ọlọdun marun un de yii ni wọn tun ni ko san owo itanran $200, 000 to jẹ ẹgbẹrun lọna igba owo dọla ilẹ okeere. O seese fun aarẹ CAF naa lati pe ẹjọ kotẹmilọrun si idajọ yii nile ẹjọ to wa fun igbẹjọ awọn elere bọọlu ati ere idaraya iyẹn: Court of Arbitration for Sport (CAS) laarin ọgọta ọjọ si asiko yii. Loṣu to kọja ni aarẹ Madagascar naa ni oun fẹ lọ lẹẹkeji ninu idibo to yẹ ko waye ni oṣu kẹta ọdun to m bọ. Lọdun 2017 ni Ahmad di aarẹ CAF.	https://www.bbc.com/yoruba/55040457
sports	Maduka Okoye: Wo ohun tí o lè má mọ̀ nípa Maduka Okoye, aṣọ́lé Nàìjíríà tó ń dá àwọn obìnrin lọ́rùn	Orukọ aṣọle Super Eagles Naijiria, Maduka Okoye lo wa lẹnu ọpọ obinrin Naijiria bayii. Ibeere ti eeyan le beere ni pe, ṣe nitori idije ere bọọlu AFCON 2021 ti Naijiria n kopa lọwọ ninu rẹ ni Cameroon ni Okoye fi n dawọn lọrun? Iyalẹnu lo jẹ nitori ẹwa ti Eledua fi jinki Maduka ọmọ Okoye lawọn obninrin fi n sọ nipa rẹ papaa julọ lori itakun agbọrọkaye Twitter. Okoye ti inagijẹ rẹ n jẹ ''Madu'' ti di ilumọọka lati igba ti idije AFCON ti bẹrẹ ni Cameroon. Okoye gba bọọlu fun ikọ Super Eagles Naijiria fun igba akọkọ ninu ifẹsẹwọnsẹ ti Naijiria ti koju Brazil lọdun 2019. Ẹgbẹ agbabọọlu Fortuna Dusseldorf ni Germany lo n gba bọọlu fun nigba naa. Okoye ṣoju ikọ agbabọọlu ọdọ Bayer Leverkusen ati Fortuna Düsseldorf ti o to darapọ mọ Sparta Rotterdam loṣu keje ọdun 2020. Wọnyii ni awọn koko kan ti o le ma mọ nipa Maduka Okoye: 1. Ọjọ kejidinlọgbọn oṣu kẹjọ ọdun 1999 ni wọn bi Maduka Okoye ni Dusseldorf lorilẹede Germany. Ọmọ Naijiria ni baba rẹ, amọ ọmọbibi orilẹede Germany iya to bi i lọmọ. 2. Okoye fi Naijria silẹ lọ si Germany lọmọ ọdun mẹfa, ko si pada wale fun ọdun mẹrinla. 3. Ọmọ Enugu ni baba rẹ, Okoye gbe niluu Enugu, Abuja ati ilu Eko fun igba diẹ ki o to morile Germany nibi to ti dagba to si ti di agbabọọlu. 4. Wọn pe Okoye si ikọ agbabọọlu U23 Naijiria lọdun 2019, ṣugbọn ko le wa nitori ikọ to n gbabọọlu fun ko fi i silẹ. 5. Ọjọ kẹrindinlọgbọn oṣu keje ọdun 2019, akọnimọọgba Super Eagles tẹlẹ ri, Gernot Rohr ni oun fẹ pe Maduka lati wa darapọ mọ Super Eagles lẹyin ti aisan Carl Ikeme bẹrẹ.	https://www.bbc.com/yoruba/afrika-60096975
religion	Apostle Suleiman vs Chioma: Apostle Suleiman ti sọ̀rọ̀ lórí ẹ̀sùn ti Chioma fi kan	"Olùdásílẹ̀ Omega Fire Ministry (OFM) Apostle Johnson Suleman ti fèsì sí ẹ̀sun ti oṣèré Nollywood Chioma Ifemeludike fi kan pe àwọn jọ ni ìbálòpọ̀ lásìkò kan sẹ́yìn. Ó sọ pé inú kò bi òun rárá lórí ọ̀rọ̀ náà pàápàá jùlọ àwọn tó n bẹnuj àtẹ́ lu òun lórí ayélujára nítori ẹ̀sùn náà. Sááju nínú fọ́ran kan tó é ni iṣẹ́jú méjìlá ni Chioma ṣàlàyé ìbáṣepọ̀ rẹ̀ pẹ̀lú Apostle Suleman tí ó sì gfún òun ni owó tabua lásìkò tó n múrà láti lọ sìrú ilẹ̀ baba. Chioma ni ìdí tí òun fi jáde wá láti jẹ́wọ́ àwọn ẹ̀ṣẹ̀ òun ni pé, òun ti gba jésù ni olúwa àti olùgbàlà òun nítorí náà ó pọndadan láti jẹ́wọ́ gbogbo àwọn ẹ̀ṣẹ̀ tí òun ti ṣẹ sẹ́yìn. Nínú fọ́ràn kan ni Apostle Suleman ti ṣàlàyé fún àwọn ọmọlẹ́yin rẹ̀ nínú ijọ pe gbogbo àwọn ẹ̀sùn ti Chioma fi kan kò tu irun kankan lára òun. "" Kíni ìdí tí ẹ̀ ó fi máa sọ̀rọ̀ ìtùnú fún ẹni ti kò ni ìrẹ̀wẹ̀sì ọkàn nígbà kank? Inú bími gan ni ni àná, Mo rí àwọn àtẹẹ̀jíṣẹ́ tí wọ́n ni sọ fún mi pé kí ń ma bìkítà. "" Wo ojú mi, tí o bá rí mi ti mo ba ọkàn jẹ́, o lè bá mi sọ̀rọ̀ ìtùnú fún mi. Se mo jọ ẹni to nílò ọ̀rs ìtùnú ni? Kò sí ìrẹ̀wẹ̀sì fún mi, bákan náà ni inú kò bími sí àwọn tó ń bẹnu àtẹ́ lù mí lórí ayélujára."" Suleman ní iṣẹ́ tí ọ̀rún gbé lé òun lọ́wọ́ ni òun kóju mọ́, sùgbọ́n àwọn tó n sọ̀rọ̀ lójú ọpọ́ ìkànsíraẹni gbogbo kan ń sọ̀rọ̀ nítorí nǹkan ti wọn ri ká lórí ayélujara ni. Ẹkò le ms mí bi mo ṣe mọ ara mi, ko ṣeéṣe. Ẹ tẹ̀síwájú láti máa ṣe nǹkan ti ẹ n ṣe, èmì náà yóò máa tẹ̀sí'wa'jú láti máa ṣe nǹkan ti mò n ṣe. "" Mo gbọdọ̀ ṣe iṣẹ́ ẹni tó rán mi"" Ọ ní òun ti fi ojú fo gbogbo àwọn fọ́rán ti wọ́n ṣe ni ìlòdì sí òun. Ìyàwó mi ló lé ṣe ẹlẹ́rìí mi, gbogbo àwọn fọ́rán ti àwọn ènìyàn ṣe lòdì sí mi, kò sí ẹyọkan báyìí tí mo tii wò. Gbogbo yín ni ẹ ti wòó afi èmi nìkan ni mi kò tíì wòó. ""Nǹkan ti ènìyàn kò bá rí , kò le ṣe nǹkankan fun ènìyàn. Ẹnìkan fi fọ́nrán náà ṣọwọ́ sí mi lánàá, àsìkò yẹn gan ni mo fi ọwọ́ kan fóònù mi kẹ́yìn. Mo sábò lórí ọkàn kí ń le maa ni àjọṣepọ̀ tó dán mọ́rán pẹ̀lú Ọlọ́run. Ẹ sinmi ọ̀rọ̀ ẹ̀yin ṣíṣọ. Gbogbo nǹkan ti ko bá ni ru ọkàn mi sókè, èmi kìífi aaye gbá. Apostle Suleiman lo sọ bẹ́ẹ̀."	https://www.bbc.com/yoruba/media-58300500
sports	Adesanya UFC253: Wo ìlúmọ̀ọ́ká akànṣẹ́ mẹ́ta ọmọ Nàìjíríà tó ń ṣe bẹbẹ lágbàáyé	Bi ọmọ ẹni ba daa, ẹ jẹ ki a wi, kii se pe a kuku fẹ fi ṣe aya ni. Awọn ọmọ Naijiria to n ṣe bẹbẹ lagbo eṣẹ kikan lagbaaye lo bi ọrọ yii. Mẹta ni wọn, awọn naa si ni, Anthony Joshua, Israel Adesanya ati Kamaru Usman. Lootọọ oke okun ni awọn mẹtẹẹta fi ṣe ibugbe, amọ ko si ẹni to gbagbe orilẹede Naijiria gẹgẹ bi orirun wọn, ninu awọn mẹtẹẹta. Ẹ jẹ ki a wo bẹbẹ tawọn ọmọluabi mẹtẹẹta ọmọ Naijiria yii ṣe lagbaaye: Israel Adesanya - Igba ogun lo ti figa gbaga, ti ko si fidi rẹ́mi ninu ikankan Ko si ẹni to le kọ iyan Israel Adesanya kere lagbo ẹṣẹ kikan ti UFC, ti wọn tun maa n pe ni MMA. Ilu Auckland lorilẹede New Zealand lo fi ṣe ibugbe, amọ ilu Eko ni wọn bi Israel si lọjọ kejilelogun oṣu keje ọdun 1989. Igba ogun ni Adesanya ti fija pẹẹta pẹlu oriṣiiriṣii awọn alatako, ṣugbọn gbogbo wọn lo la lalubolẹ bi ilu bẹmbẹ. Koda, o tun ṣẹṣẹ fakọyọ ninu ija to ja kẹyin ni, nibi to ti ṣe Paulo Costa bi ọsẹ ti n ṣe oju, ninu ija to waye niluu Abu Dhabi lorilẹede UAE laarọ lọjọ Aiku. Ipele keje ni wọn ṣẹṣẹ de nigba ti Israel ti lu Costa, ti ori rẹ si bẹjẹ eyi to mu ki alakoso ija gbọwọ rẹ soke pe, o ti jawe olubori. Lọwọ yii, Israel ni igbanu ''UFC Middleweight'' wa lọwọ rẹ lagbaaye. Kamaru Usman - Ninu ija mẹtadinlogun, o fidi rẹmi ninu ẹyọ kan Kamaru Usman naa, tii ṣe ọmọbibi orilẹede Naijiria, jẹ akọni abẹṣẹ ku bi ojo lagbo ija MMA. Orilẹede Amẹrika lo fi ṣe ibugbe, amọ ilu Auchi nipinlẹ Edo ni wọn ti bi Usman, lọjọ kọkanla oṣu karun un ọdun 1987. Igba mejidinlogun ni Usman ti ja, mẹtadinlogun lo ti jawe olubori, ti o si fidi rẹmi ninu ọkan ṣoṣo ninu wọn. Ọjọ kejila oṣu keje ọdun 2020 ni ija to kopa ninu rẹ kẹyin waye, ninu eyi to ti lu Jorge Masvidal niluu Abu Dhabi. Usman ni igbanu ''UFC Welterweight'' wa lọwọ rẹ bayii. Ti a ba n sọrọ awọn afi ẹṣẹ ku bi ojo lagbaaye, ọrọ ko tii tan ti a ko ba darukọ Anthony Oluwafemi Joshua. Niluu Watford lorilẹede England, ni wọn ti bi Joshua lọjọ kẹẹdogun oṣu kẹwaa ọdun 1989, amọ bi iṣu lo maa jẹ orilẹede Naijiria lẹnu. Koda, o ti figba kan gbe ilu Eko ri nigba to n dagba. Joshua ti gba oriṣiiriṣii ami ẹyẹ ninu ẹṣẹ kikan lagbaaye, to fi mọ ami ẹyẹ wura ninu idije ''Olympics'' ọdun 2012. Joshua ti fẹṣẹ yanju awọn ilumọọka akanṣẹ bi Wladimir Klitschko, Charles Martin, Joseph Parker, Alexander Povetkin ati Andy Ruiz Jr. Igbanu mẹta lẹka ẹṣẹ kikan to lami laaka lo wa lo lọwọ AJ nikan. Oun ni igbanu IBF, IBO, WBA ati WBO ''heavyweight'' wa lọwọ rẹ bayii. Káre akọni ọmọ Yoruba! Israel Adesanya fi ẹ̀ṣẹ́ fọ́ Paulo Costa lójú 'Misita Alagidi, emi leleyi!' ni gbolohun ti Israel Adesanya fi da awọn alatako rẹ lohun lẹyin to da bantẹ iya fun Paulo Costa ninu ija wọn to waye ni  Dubai. Isọri keji ija naa ni Adesanyta ti rọjo ẹsẹ lu Costa ti adari ija naa si bọ si aarin wọn lati pari rẹ ni kiakia. Ni bayi, Adesanya ṣi ni o jẹ olubori Middle Weight Champion of the World. Loju opo Twitter awọn ọmọ Naijiria to fi mọ Minisita feto ọdọ ati idaraya Sunday Dare ti n ki ku orire ija naa Ọjọ nii pẹ, ipade kii jian. Ọjọ Aiku tii ṣe ọjọ kẹtadinlọgbọn oṣu kẹsan an ọdun 2020 ni ajijakandi ọmọbibi orilẹede Naijiria to jẹ aṣaaju ninu ija UFC, Israel Adesanya to yoo koju Paulo Costa ọmọ ilẹ Brazil. Faabada! Ẹyin ologinni ko gbọdọ balẹ. Adesanya ko ti fidi rẹmi ri lati igba to ti di agbaọjẹ lagbo UFC. Ija MMA mọkandinlogun ni Adesanya ti kopa ninu rẹ ti o si jawe olubori ninu gbogbo wọn, nigba ti alako rẹ, Costa ko tii fidi rẹmi ninu ija MMA mẹtala to ti ja. Ilu Abu Dhabi, United Arab Emirates lawọn mejeeji yoo ti waako lọjọ Aiku. Nigba ti wọn n tahun si ara ṣaaju ija ọjọ Aiku, Costa oun yoo gbe Israel tọrọ ba doju rẹ tan nitori ko lara. Amọ ile lo kuku ba Adesanya naa, oun naa sọ pe oorun ti ko si Costa loju ohun lo si n ṣakoba fun un. Adesanya ni ti oun ba le ki Costa lọrun mọlẹ pẹrẹ, o ni ọrun naa ko tun jẹ tirẹ mọ. Israel sọ pe o ṣe oun bi ki ija naa ti bẹrẹ nitori oun ko le duro mọ lati da ẹṣẹ bo Costa lori. Igba mẹrinla ni Adesanya ti lu alatako rẹ lalubami ti wọn maa n pe ni TKO ninu ija mọkandinlogun to ti ja.	https://www.bbc.com/yoruba/ere-idaraya-54306993
entertainment	Africa in Pictures: Àwọn àwòrán tó jojú ní gbèsè láti Africa	Nibayii ti opin ọsẹ wọle de, ẹ jẹ ka pa ara wa lẹ́rin, ka si kọgbọn nipasẹ awọn ọkanojọkan aworan , eyi to wa lati ilẹ Afirika.	https://www.bbc.com/yoruba/afrika-48801605
religion	Adegboruwa vs Police Dress Code Hijab: Agbẹjọ́rò àgbà yí ní lílò Hijab fáwọn ọlọ́pàá obìnrin takò òfin Nàìjíría, àlàyé rèé	"Itako ti bẹrẹ si ni ba ikede ileeṣẹ ọlọpaa Naijiria lori igablaaye ti wọn fi fun awọn ọlọpaa obinrin lati maa wọ Hijab sabẹ fila gẹgẹ bi imura wọn lẹnu iṣẹ. Agbẹjọro agba kan lorileede naa Ebun-Olu Adegboruwa lo fi ọrọ itako yii sita loju opo rẹ ni Facebook to si ti bẹrẹ si ni mu iriwisi ọtọọtọ wa. Gẹgẹ bo ṣe wi, ẹsin tawọn oṣiṣẹ ijọba baa n sin gbọdọ jẹ imọsinu wọn tori naa ọga agba ọlọpaa Naijiria ko lẹtọ lati lo ipo rẹ fi fẹsẹ ẹsin rinlẹ nidi iṣẹ ọlọpaa. Wo ohun táwọn èèyàn ń sọ sí Mercy Aigbe torí àṣírí tí ìyàwó àkọ́fẹ́ Adekaz tú síta Ayé lee! Báwo ni obìnrin ẹni ọdún 22 yìí ṣe dédé dàwátì nínú ọkọ̀ BRT l'Eko? Bí àwọn ọmọ Nàìjíríà tó fẹ́ lọ ran Ukraine lọ́wọ́ lójú ogun ṣe tàdí mẹ́yìn rèé nígbá tí wọ́n gbọ́ ""wàa san $1,000"" O ni ẹsẹ iwe ofin Naijiria abala Kẹwaa sọ pe gbogbo awọn to jẹ oṣiṣẹ ijọba ko gbọdọ ṣ'ègbè lẹyin ẹsin kankan. O tẹsiwaju pe bẹẹ naa ni ofin yi tako idẹyẹsi tori naa wahala ti ko lopin ni ọga ọlọpaa fẹ da silẹ lori igbalaaye lilo Hijab fawọn obinrin ọlọpaa. Kini kawọn obinrin ọlọpaa Kristẹni tabi ẹlẹsin abalaye ṣe ? Agbẹjọro agba Ebun-Olu Adegoruwa fi awọn ibeere kan gbe esi rẹ si igbesẹ ileeṣẹ ọlọpaa lẹyin. ''Iru aṣọ wo lo fẹ kawọn obinrin ẹlẹsin Kristẹni ijọ Aguda maa wọ? Awọn ti ijọ Cele nkọ to ṣe pe awọn kii wọ bata rara?'' ''Ati pe bawo lo ṣe fẹ ki awọn ọlọpaa obinrin ẹlẹsin abalaye maa ṣe? Ṣe ki wọn maa so bantẹ sara aṣọ wọn ni?'' O kasẹ ọrọ rẹ nilẹ pe laduru nkan to n koju ileeṣẹ ọlọpaa bi owo, irinṣẹ ati nkan miran, ko yẹ ko jẹ pe ọrọ aṣọ ẹsin lo yẹ ko jẹ wọn logun. Ko sọ boya ohun yo pe wọn lẹjọ ṣugbọn o ni ki ijọba gbajumọ iṣẹ kikoju awọn iwa ọdaran lawujọ. Ebun-Olu Adegoruwa ti n dasi ọrọ Hijab ni Naijiria Agbẹjọro agba ni Adegoruwa jẹ ti o si maa n da si ọrọ lori iṣejọba ati awọn ohun mii to kan Naijiria. Bi ko ba maa dasi ọrọ pipin ipo oṣelu taa mọ si Zoning, Adegoruwa a tun maa da si ọrọ awọn ajafẹtọmọniyan to n koju idẹyẹsi lọdọ ijọba. Koda o tun da si ọrọ Abba Kyari ọga ọlọpaa ti wọn lo ṣe aṣemaṣe. Loju opo rẹ ni Facebook, o ṣapejuwe ara rẹ gẹgẹ bi ajafẹtọmọniyan ati oluṣọ aguntan ninu ijọ Kristẹni, RCCG. Ṣaaju asiko yi, Adegboruwa ti mẹnu ba ọrọ lilo Hijab paapa ni ipinlẹ Kwara to si ni ko yẹ ki ijọba da si ọrọ lilo Hijab ni ile ẹkọ Oyun Baptist High School. Gẹgẹ bo ti ṣe sọ ninu apilẹkọ rẹ lori ọrọ yi, ''mo ti ri aridaju pe ipinlẹ Kwara kii ṣe ipinlẹ mususlumi tabi Kristẹni tori naa ko yẹ ki ijọba fẹ gbe ibọn lati gbe lẹyin tabi ni itako ẹlẹsin kan'' Naijriia nikan kọ ni orileede agbaye ti wahala lilo Hijab fawọn obinrin ẹlẹsin musulumi ti n da awuyewuye silẹ lagbaye. Ni orileede India, ọrọ yi da họwuhọwu silẹ ni awọn ile ẹkọ to wa ni ipinlẹ Karnataka to si mu kawọn ẹlẹsin Hindu doju ija kọ awọn musulumi nibẹ. Igbalaaye tabi ikọdi lilo Hijab jẹ nkan tawọn kan n sọ pe ko yẹ ki awọn eeyan maa ja si ṣugbọn lọpọ igba kii ri bẹ. Labẹ ofin Naijiria, igbalaaye wa fun ẹnikẹni lati ṣe sin to ba wu lai si idiwọ ṣugbọn to ba ti kan ọrọ wiwọ Hijab ni ibiṣẹ tabi ni ile ẹkọ aṣigbọ maa n waye. Bi a ko ba gbagbe akẹkọọ agbẹjọro  kan torukọ rẹ n jẹ Firdaus Amosa gbe ikọ agba awọn agbẹjọro lọ sile ẹjọ to si jare lori ẹtọ rẹ lati lo Hijab pẹlu aṣọ agbẹjọro to ba wọ. Lọpọ igba awọn eeyan ti n pe fun igbọra ẹni ye lori ọrọ yi lalae fa wahala. Ibi ti ọrọ ti aṣọ ọlọpaa ati hijabu yi yoo jasi ko ye wa bayi. Oju ree iran ree. Ileeṣẹ  ọlọpaa lorileede Naijiria ti kede imura fawọn agbofinro obinrin nilẹ naa. Iyipada imura yi jẹ eleyi ti wọn lo wa ni ibamu pẹlu imura awọn ọlọpaa obinrin lagbaye. Labẹ ilana tuntun yi wọn yoo lanfaani lati wọ yẹti,hijab tabi awọn ibori miran labẹ fila wọn lasiko ti wọn ba wọ aṣọ ibiṣẹ  ọlọpaa. Ọga agba patapata ileeṣẹ ọlọpaa, Usman Alkali Baba, lo ṣe ifilọlẹ imura yi lasiko ipade pẹlu awọn ọga ọlọpaa lọjọ Kẹta oṣu kẹta taa wa ninu rẹ yi. Adele Alukoro ọlọpaa, Muyiwa Adejobi sọ ninu atẹjade pe igbesẹ yi yoo fun ọlọpaa kọọkan lẹtọ imura to wu lalae fi ẹya tabi ẹsin ṣe, O tẹsiwaju pe kaakiri agbaye ni wọn ti n ṣamulo iru aṣọ ati imura yi ki awọn eeyan baa le ṣe iṣẹ wọn bo ti se yẹ. Lara awọn orileede to sọ pe wọn ti n lo iru aṣọ tabi imura bayi ni Canada, ilẹ Amẹrika ,Sweden, Turkey, Australia ati illẹ Gẹẹsi. Muyiwa Adejobi ṣalaye pe imura yi kii ṣe dandan bi kii ṣe pe ki onikaluku mu eleyi to ba rọ lọrun. O ni ọga ọlọpaa ti wa pa laṣẹ pe ki wọn ri pe wọn tẹle ilana yi lai si iyatọ laarin awọn to ba fẹ ṣe amulo rẹ. O fi kun pe eleyi yoo jẹ ọna kan gbogi lati faaye gba awọn obinrin pẹlu ibọwọ fun aṣa ati iṣẹṣẹ ibi ti wọn ba ara wọn. Ni Naijiria paapa ati ni awọn orileede mii lagbaye imura fawọn obinrin jẹ nkan tawọn eeyan a maa ran lẹnu. Yala nidi iṣẹ ọlọpaa ni tabi iṣẹ miran, awọn ajafẹtmọniyan maa n tẹnumọ bo ṣe ṣe pataki lati faaye lẹ fun aṣa ati igbagbọ awọn eeyan nibi iru imura ti wọn ba fẹ. Ọrọ yi paapa ni orileede Naijiria tawọn musulumi n beere anfani fawọnb obinrin latui lo Hijab jẹ nkan to n fa awuyewuye. Ẹgbẹ  ajafẹtọ awọn musulumi kọọkan ti n gbosuba kare fun ileeṣẹ ọlọpaa Naijiria lori igbalaye lati lo Hijab ninu imura awọn ọlọpaa obinrin Naijiria. Ninu atẹjade kan ti alaga Muric ẹka ipinlẹZamfara,Ọjọgbọn Ahmad Galadima fi sita, o ni ohun manigbagbe ni igbesẹ yi jẹ ninu akọsilẹ jija fun ẹtọ obinrin musulumi ni Naijiria. ''Igbesẹ yi jẹ ọna ti awọn olori ileeṣẹ ọlọpaa Naijiria fi n ṣe agbega fifi aaye gba onikaluku lati ṣe ẹsin rẹ bo ṣe yẹ.A dupẹ pe ọga ọlọpaa tẹti si ipe wa lati mu iyipada yi wa''"	https://www.bbc.com/yoruba/afrika-60630778
health	UITH Mortuary Announcement: Ìyàtọ̀ tó wà láàrín òkú Mọ́ṣúárì aládàáni àti ti ìjọba rèé - Òṣìṣẹ́ Mọ́ṣúárì	"Oludari ni Ile iṣẹ igbokupamọsi aladani kan ni ipinlẹ Eko ti ni iwa ki awọn eeyan maa pa oku ti si Mọṣuari ko wọpọ ni ọdọ awọn bii ti ijọba. Eyi waye lẹyin ti ile igbokupamọsi ti Fasiti ilu Ilorin fi ikede kan sita pe awọn ko ri aye gbe oku tuntun si mọ torinaa ki awọn to ti gbe oku sibẹ fun ọjọ pipẹ wa gbe oku wọn kuro. BBC Yoruba kan si ọkan lara awọn ọga ileeṣẹ igbokupamọsi ti aladani kan ni ilu Eko, Ọgbẹni Deinde Harrison to n ṣiṣẹ pẹlu Ebony Funerals ni awọn o ki n kọ oku kankan niwọn igba ti owo ba ti n wọle. ""Bo tilẹ jẹ pe nigba miran ti aaye ba kun, a o sọ fun ẹbi naa pe ko saye mọ ṣugbọn awọn eeyan kii wa pa oku ti si ọdọ tiwa bii ti Mọṣuari ijọba"". O ni awọn eeyan gbudọ kọkọ san asan silẹ owo na, to ba si wa di pe owo naa ti fẹ tan, wọn a pe wọn lati wa fi kun owo wọn. ""Lootọ gbogbo Mọṣuari lo ni iye aye ti wn n lo fi gbe oku si bi aye naa ba si ti kun, ko si ṣiṣe afi ki wọn kọ oku ti wọn ba gbe wa"". ""Kódà wọ́n lè fí òkú sílẹ̀, kí owó ṣáa ti máa wọle bi wọn ba ti n san owo itọju, awọn lo maa sọ asiko ti wọn fẹ wa gbe oku wọn. Ọgbẹni Deinde ṣalaye pe ni ọpọ igba awọn to ba gbe oku lọ si Mọṣuari ijọba maa n foju wo o pe ṣebi ti ijọba ni. ""Awọn oku mii ti wọn kan ri he ni titi tabi ti ẹjọ wa lori ẹ le wa nibẹ fun odidi oṣu mẹfa, idi ti ẹlomiran fi n ṣe bẹẹ le jẹ ọrọ owo to bẹẹ to jẹ pe awọn gan o tii ri owo jẹun, wọn a kan pa oku naa ti sibẹ ni"". Eyi ati ọpọlọpọ idi ni Ọgbẹni Deinde ni o wọpọ ni awọn ile igbokupamọsi ti ijọba to bẹẹ to jẹ wipe awọn eeyan mii o tilẹ ni yọju mọ tori awọn to gbe wọn wa o ki n ṣe mọlẹbi wọn. Wo àwọn ọ̀rọ̀ tó ki pọ́pọ́ tí Lateef Adedimeji fi kọrin ọjọ́ ìbí 23 fún Adebimpe Oyebade ""Onítèmi"" Sùkẹ̀! Ọ̀rọ̀ òṣèlú ni gbogbo ẹ tí Akeredolu ṣe tako ìdásílẹ̀ Oduduwa Nation - Banji Akintoye Ẹ̀yà Yorùbá ti fara ṣiṣẹ́ púpọ̀ fún Naijiria, nítorí nàá à kò le déèdé sọ pé a fẹ́ kúrò - Àgbààgbà Yorùbá Deinde ṣalaye wipe wọn gbudọ fi kẹmika rọ ọ lara daadaa bi wọn ba ti gbe e wa yala ni ti ijọba ni o tabi ti aladani. ""Bi wọn ba ""embalm"" oku lai sanwo, o kan maa wa nibẹ lasan ni fun ọjọ pipẹ, awọn to ni Mọṣuari ni yoo pofo tori ojoojumọ ni wọn nilo ina lati ma jẹ ki oku bajẹ"". Bakan naa o ni awọn to n ṣiṣẹ ni Mọṣuari yoo ṣaa gba owo, bo tilẹ jẹ ti ijọba, o ni owo naa ni wọn fi ṣe atunṣe ibẹ. ""Oku o gbudọ 'decompose'  ko gbudọ bajẹ to ba tile bajẹ, awọn oloku naa lo maa fẹ gbe wọn lọ ile ẹjọ tabi fa wahala"". Ọgbẹni Deinde ni kii ṣe pe o wu awọn Moṣuari naa lati ni ẹbi lara o ṣugbọn owo ni wọn fi n ṣe gbogbo iṣẹ nibẹ. Koda o ni ninu oku marun ti wọn ba gbe wa nibẹ, ọfẹ lawọn n gba ẹyọkan nibẹ. Ẹwẹ, iye owo ti Deinde ni ọpọ ile igbokupamọsi aladani n gba fun ọjọ kan jẹ ẹgbẹrun kan eyi to si jẹ pe ti ijọba kere jọjọ si tiwọn."	https://www.bbc.com/yoruba/afrika-56500036
sports	Lekan Salami Stadium: Ìjọba Oyo fèsì padà lórí aríwísí pé omi wọ pápá tí Makinde fi N5.3bn tún ṣe	"Omi lórí pápá ìṣeré Adamasingba kìí ṣe tuntun, ó lè ṣẹlẹ níbi kíbi- Ìjọba OyoSeyi Makinde ṣí pàpá ìṣeré tó fi N5.3bn tún ṣe àmọ́ òjo bàá jẹ́ lọ́jọ́ ayẹyẹ ìṣíde Ijọba ipinlẹ ti fesi lori iroyin to gba ori ayelujara nipa bi omi ṣe dagun si ori papa iṣere Adamasingba ti Gomina Seyi Makinde ipinlẹ Oyo ṣi ni Ọjọ́rú. Nigba ti o n ba BBC Yoruba sọrọ, akọwe iroyin fún Gomina Makinde, Taiwo Adisa sọ pe omi to dagun lori papa iṣere naa kii ṣe ohun ti oju ko riri. Ọgbẹni Adisa ni ""iru nkan bayii naa n ṣẹlẹ ní òkè òkun to fi mọ ninu idije Premier League gan an. Ọpọ ìgbà ni a máa n ri bi yinyin ṣe maa n jabọ, ti o si máa n ṣakoba fun papa iṣere ti wọn ti n gbabọọlu. Igba miiran gan an, wọn máa wọgile ere bọọlu ti yinyin ba ti pọju lori papa. Bakan naa lo fikun pe iṣẹ atunse papa ere idaraya naa ṣi n lọ lọwọ, ti isẹ ko si tii pari patapata nibẹ. ""Agbaṣẹse to n se atunse papa isere idaraya naa ṣẹṣẹ gbin koriko sori papa ere bọọlu ọhún, ni nkan bi oṣu meji sẹyin. Gomina Makinde si lo pinnu lati ṣi papa iṣere naa ki ẹgbẹ agbabọọlu Shooting Stars le lanfaani lati máa lo o fún igbaradi idije Super 8 wọn ni. Ijebu Ode ni Shooting Stars ti n lọ gbabọọlu lati ọjọ yii wa, eleyii ti ko si bojumu to."" O wa fikun pe o buru jai ki odidi ilu Ibadan, to jẹ olu ìlú ijọba iwọ oorun guusu Naijiria tẹlẹ má ni papa iṣere ti ẹgbẹ agbabọọlu ipinlẹ Oyo le maa lo. Idi niyii, ti ijọba fi tètè ṣi papa iṣere naa nigba ti agbaṣẹṣe ko ti pari iṣẹ lori papa iṣere naa. Fún àwọn tí wọn n sọ pé ijọba na biliọnu marun o le diẹ naira (N5bn) lori papa iṣere lasan, Taiwo Adisa ni kii ṣe ori papa Adamasingba nikan ni owo wà fún o. ""Ipele mẹta ni iṣẹ lori papa iṣere Adamasingba yìí pin sí, agbaṣẹṣe ṣẹṣẹ n pari iṣẹ lọ lori ipele kinni ni iṣẹ papa iṣere naa ni. Agbaṣẹṣe sọ fún ijọba pe o kere tan, o máa to oṣu mẹta ki ori papa iṣere Adamasingba tó ṣee lo daadaa. Lara N5bn yìí naa ni agbaṣẹṣe yoo ti kọ oríṣìíríṣìí gbọngan ere idaraya pẹlu awọn ohun elo igbalode. Bakan naa, agbaṣẹṣe yóò tún kọ ile itura sí papa iṣere yìí láti lè maa ri owo ṣe àtúnṣe papa iṣere yìí,"" Adisa lo sọ bẹẹ. Amọ agbaṣẹṣe to n ṣiṣẹ atunse papa isere idaraya naa kọ láti bá BBC Yoruba sọrọ nigba ti a kàn sí lati gbọ tẹnu rẹ lori isẹlẹ to waye lana ọhun . Nnkan ayọ ati itura ni wẹliwẹli ojo maa n jẹ lọpọlọpọ igba ti o ba rọ si ori ilẹ fun gbogbo ẹda alaye. Ṣugbọn awuyewuye ni ojo to rọ l'Ọjọru nibi ayẹyẹ atunṣe papa iṣẹre Lekan Salami, to n bẹ ni Adamasingba mu lọwọ. Saaju ni gomina Seyi Makinde ti kede pe biliọnu marun ati miliọnu lọna ọọdunrun naira (N5.3bn) ni oun naa lati se atunse papa isere idaraya naa. Ọwọ eeyan si lo n foju soju sode lati pe wo papa isere awodamiẹnu naa, ti wọn lo ba tawọn ilẹ okeere mu, nigba to ba di sisi. Lara awọn eto ti wọn si la kalẹ fun ayẹyẹ sisi papa isere idaraya naa ni ifẹsẹwọnsẹ ere bọọlu laarin ẹgbẹ agbabọọlu 3SC ati NK Tabor Sezana lati orilẹede Slovenia. Ayẹyẹ iside naa bẹrẹ ni pẹrẹu ni nnkan bi i aago marun un irọlẹ, ohun gbogbo lo si n lọ leto-leto, ko to di wi pe ojo bẹrẹ ni papa iṣere naa. Lati ibẹ si ni ọpọplọpọ awọn eeyan ti o lọ wo iran ifẹsẹwọnsẹ ere bọọlu naa, ti bọ si ori itakun ayelujara lati fi aidun inu wọn han lori awọn kudiẹ-kudiẹ ti wẹliwẹli ojo naa tu sita lasiko ti ifẹsẹwọnsẹ n lọ lọwọ. Lori opo ikansiraẹni Facebook, ẹnikan ti orukọ rẹ n jẹ Morufu Smith kọọ sibẹ pe, ""Mo kọ iwe lati gbe oriyin fun Ṣeyi Makinde lori atunṣe papa iṣere Lekan Salami saaju ọjọ ayẹyẹ naa. Mo si fi kun ọrọ mi pe laipẹ laijina a o mọ boya ojulowo ni awọn nnkan ti wọn tun se nibẹ. O si ṣẹlẹ bẹẹ lasiko ti ifẹwọnsẹ n lọ lọwọ nitori ọpọlọpọ omi lo rogun si ori papa ti wọn ti n gba bọọlu, nitori ko si ibomii ti agbara ojo le ṣan si. Sé sàgbèlójúyòyò ni ‘renovations’ tí Sèyí se ni?"". Ẹlomii to tun fi ọrọ lede, Adebisi Adeniyi ni ""ọta ẹni ki i pa odu ọya"", ti ariwo si sọ lórí omi tó kún pápá ìṣeré Lekan Salami, O fi kun ọrọ rẹ pe awọn ọta ilọsiwaju lo n binu Ṣeyi Makinde nitori ojo to rọ nibi ayẹyẹ naa. Ninu ọrọ ti ẹ, Godwin Onoghokere ni ""Gomina Makinde(Ọyọ) na N5.3BN lati ṣe atunṣe papa iṣere ṣugbọn ojo tuna aṣiri iṣẹ to ni ọwọ oṣelu ninu"". Awọn ọkanọjọkan fọnran lo ti lu ori ayelujara pa, ninu eyii ti awọn eeyan ti n ṣe afihan ibi ti omi ti n jo labẹ orule papa iṣere naa. Ọpọ araalu ti wa n beere pe ta lo jẹbi aṣiṣẹ naa laarin ijọba ipinlẹ Ọyọ ati kọngila ti wọn gbe isẹ naa fun?"	https://www.bbc.com/yoruba/afrika-58418380
entertainment	Lizzy anjorin Vs Toyin Abraham: Àwọn òṣèré tó ń fi àdúrà ré èpè ESABOD kúrò lóríi Toyin rèé	"Awọn oṣere akẹgbẹ Toyin Abraham ti n rọjo adura le e lori latari ija to tun pa oun ati akẹgbẹ rẹ Lizzy Anjorin pọ. Eyi da lori ija to bẹrẹ laarin Toyin ati Lizzy ni nkan bii ọdunmeji sẹyin nigba ti Toyin bim ti Lizzy ni isọ awọn alagbo elewe ọmọ lo bimọ si to si jẹ pe fidio họsibitu awọn oyinbo ni Toyin fi sita. Ọpọ eeyan lo ti kọkọ ro pe aawọ to wa laarin awọn osere tiata mejeji, Lizzy Anjorin ati Toyin Abraham ti jẹ rodo, lọ ree mumi ni. Amọ kaka kewe agbọn ọrọ yii dẹ ṣe lo tun pele sii lọjọ diẹ sẹyin. Ṣe ni igbesẹ gbajugbaja agbohunsafẹfẹ lori ayelujara Esther Aboderin ti ọpọ mọ si ESABOD tun bu bẹntiroo si i ti fidio kan jade nibi to ti n fi kobiewu wọn epe le Toyin ati ọmọ ati ọkọ rẹ lori. Lẹ́yìn ọdún méjì tí iná ìjà tí n jó láàrin wọn, Lizzy Anjorin sọ àwọn ẹ̀ṣẹ̀ tí Toyin Abraham ṣẹ̀ ẹ́ Kemi Olunloyo dá sí ìjà Toyin Abraham àti Lizzy Anjorin Àwọn olólùfẹ̀ Toyin Abraham ati Liz Anjorin ti gbé ọ̀rọ̀ wọn rù sórí, ẹ wo òjò òkò ọ̀rọ̀ Nigba to ya, to gbọ latẹnu awọn mejeeji ti ọrọ kan, ni mama ni gẹgẹ bi agbalagba oun fẹ pari ija to wa laarin wọn. Ẹwẹ ninu gbogbo eleyii, gbajugbaja oṣerekunrin Femi Adebayo ati agba ogbontarigi oṣerebinrin Joke Silva bọ soju opo Instagram wọn lati gboriyin fun Toyin Abraham ti wọn si n gbadura fun un. Gẹgẹ bí Joke ṣe sọ ninu ọrọ ti o fi sita, ""Oluwatoyin ọmọ Abraham, aya Ajeyemi, Iya Ire, oṣere to dantọ, ki Ọlọrun ko bukun fun ẹ"". Joke Silva tun gbadura fun Toyin wipe epe kepe ko ni duro lori rẹ to si ni ẹjẹ Ọba to n sin bo o. Toyin Abraham mọ riri adura yii gidi gan to si fi esi idupẹ si oju opo rẹ pe o ti gbe ẹmi oun ro pada pẹlu adura yii. Ni ti Femi Aebayo ti oun naa jẹ ọmọ agba oṣere, oun tilẹ ke pe gbogbo eeyan ki wn ba oun rjo adura le Toyin lori ni. ""Oluwatoyin ọmọ Abraham, aya Ajeyemi, Iya Ire, oṣere to dantọ, ki Ọlọrun ko bukun fun ẹ, ẹyin eeyan ẹ jọwọ  ba mi rọ aduro bo Toyin o! O fẹ da bii pe ati Femi Adebayo ati Joke Silva jọ wa lori itage ere sinima tuntun kan ti Toyin fẹ gbe jade ni. Ṣe ni Toyin tun mọ riri atẹjade ti Femi Adebayo ṣe yii to si fesi pe ""Bọda Femi, mo fẹran yin gan, mi o si le duro ki gbogbo aye ri i... Ààrẹ Buhari tí yan olórí ikọ̀ ọmọogun Naijiria tuntun Ìgboro ayélujára ń gbóná lọ́wọ́lọ́wọ́ mọ́ Remi Tinubu lẹ́yìn tó pe obìnrin kan ní Tọ́ọ̀gì Èèyàn bíi 156 di àwátì bí ọkọ̀ ojú omi ṣe dédé là sí méjì láàrin agbami"	https://www.bbc.com/yoruba/57265442
sports	Ifetedo FC: Ọ̀rẹ́ olóògbé ní Damilola kò sàìsàn, ó ń gbá bọ́ọ̀lu lọ́wọ́ ló kú	"Ọmọ ẹgbẹ agbábọ́ọ̀lù kan ni ìpińlẹ̀ Osun ti wọ́n pe orúkọ rẹ̀ ni Damilola, ló dédé subu lulẹ̀, tó sì kú ni àsìkò tó wà lórí pápá ni àgbègbè Ido ni ìpínlẹ̀ náà. Gẹ́gẹ́ bi àwọn ti ọ̀rọ̀ náà sójú wọ́n ṣe sọ, wọ́n lo n gbá bọ́ọ̀lù fún ẹgbẹ́ agbábọ́ọ̀lù rẹ̀, Premier Football Club, Ofetedo lọ́wọ́, ló bá subú. Ìròyìn sọ pé ni kété ti ọ̀rọ̀ náà ṣẹlẹ̀ ni wọ́n ti gbé ọmọkurin òun lọ si ilé ìwòsàn aládani kan fún ìtọ́jú. ""ilé ìwòsàn náà kò gbà á, bẹ́ẹ̀ ni wọ́n tún rù ú lọ si LAUTECH, ibẹ̀ ni wọ́n ti sọ fún wọ́n pé, ó ti jẹ́ Ọlọrún nípè. Ipele ifẹsẹwọnsẹ keji lo ti fẹ́ gbá bọ́ọ̀lu wòmí n gbá a-sí -ọ, amọ se lo kan sùbu, ti kò sì dìde mọ́. ""Kò fi àmì kankan hàn pé ó ṣe àìsàn rárá. Gbogbo ìgbà ló máa n gbá bọ̀ọ́lu fún ẹgbẹ́ agbábọ̀ọ̀lù rẹ̀,"" gẹ́gẹ́ bi ọ̀rẹ́ rẹ̀ ṣe sọ. Wọ́n ti sin olóògbé náà nilu Ido Osun lọ́jọ́ ìṣẹ́gun. Akiyesi Pataki: Àwòrán tí a lo tẹ́lẹ̀ to je ti egbe agbaboolu Knight FC kò ní í ṣe pẹ̀lú ìròyìn yìí."	https://www.bbc.com/yoruba/afrika-54084304
health	Covid-19: Ìjọba Osun ní abẹ́rẹ́ covid-19 ti di dandan fáwọn òṣìṣẹ́ ìjọba àtàwọn elétò ìlera	Gomina ipinlẹ Osun, Adegboyegba Oyetola ti paa laṣẹ fun gbogbo awọn alabaṣiṣẹ pọ rẹ, awọn oṣiṣẹ ijọba, awọn eleto ilera atawọn nipinlẹ naa lati gba abẹrẹ ajẹsara covid-19. Gomina Oyetola ṣalaye pe igbesẹ yii jẹ ọkan lati dẹkun ajakalẹ arun coronaviris nipinlẹ naa. Gomina sọrọ yii ninu atẹjade kan ti olori awọn oṣiṣẹ nipinlẹ Osun fi sita. Oyetola sọ ninu atẹjade naa pe ijọba ipinlẹ Osun ṣetan lati ge ọwọja covid-19 kuru nipinlẹ Osun. O ni idi niyii ti ijọba fi pese abẹrẹ coronavirus lawọn ileeṣẹ eto ilera kaakiri ipinlẹ Osun fawọn oṣiṣẹ lati le gbaa. Gomina Oyetola ni gbigba abẹrẹ yii lo le daabo bo awọn oṣiṣẹ atawọn araalu lọwọ arun covid-19 to n ṣọṣẹ ni Naijiria. Ijọba ipinlẹ Osun sọ ninu atẹjade ọhun gbogbo awọn ti ọrọ kan ko gbọdọ kọ eti ikun si aṣẹ gomina yii. Bakan naa ni gomina rọ awọn oṣiṣẹ lati maa tẹle ilana ati dẹkun covid-19 bii ibomu wiwọ ati titakete siraẹni. Gomina tun rọ wọn pe ki wọn yago fun apejọ ọpọ eeyan, ki wọn si maa fọ ọwọ wọn deedee pẹlu ọsẹ ati omi. Oyetola rọ gbogbo awọn olori ileeṣẹ ijọba, ile ẹkọ giga, ati ijọba ibilẹ lati ri pe awọn oṣiṣẹ to wa labẹ wọn pa aṣẹ ijọba yii mọ.	https://www.bbc.com/yoruba/afrika-58622896
entertainment	Lizzy Anjorin: Kìí ṣe ẹ̀ṣẹ̀ kí obìnrin gba ọmọ tọ́ tàbí kó san owó fún ẹni tí yóò ba gbé oyún	"Gbajugbaja oṣere tiata Yoruba to tun jẹ oniṣowo, Lizzy Anjorin to bi ọmọ tuntun laipẹ yii ti tun salaye ohun ti oju rẹ ri lasiko to diwọ disẹ sinu fun igba akọkọ. Osere tiata naa, ẹni to salaye ọrọ yii lati fi yin Ọlọrun Ọba fun oore nla to se lori aye rẹ, tun sọ ipa ti iya rẹ ko lasiko to bimọ akọkọ naa. Lizzy ṣalaye loju opo Instagram rẹ pe ẹni ọdun mẹtalelogun ni oun wa nigba ti oun bi ọmọ oun akọkọ, ki oun to bi omiran le lọsẹ meji sẹyin. O ni ""Mo bi akọbi ọmọ mi nigba ti mo wa ẹni ọdun mẹtalelogun, oun ti oju mi ri lọdun naa lọhun ko ṣe e fẹnu sọ."" Lizzy ṣalaye pe o ṣoro fun iya oun lati le gbọ bukata oun ati ọmọ lasiko naa, ṣugbọn iya naa gbiyanju lati ba oun tọju ọmọ naa, bi bẹẹ kọ, o ṣeeṣe ki oun ma lee lọ sile ẹkọ. Nigba to n sọrọ nipa ojuse iya si awọn ọmọ, o ni ẹṣẹ ni ki eeyan bi ọmọ nigba ti ko ni owo lati tọju irufẹ ọmọ bẹẹ, eredi ree ti oun fi n ṣiṣẹ takuntakun ki oun to bi ọmọ miran. O ni ""O ṣoro fun iya mi lati ran mi lọ sile ẹkọ, ṣugbọn awọn kan ni ọmọ mẹwaa, wọn ri owo lati tọ wọn, nigba ti awọn miran ni ọmọ kan ṣoṣo ti wọn ko si le tọju wọn."" ""Ironu yii lo mu ki n pinnu lati tẹ ipa mọ iṣẹ ọwọ mi."" Oṣere naa sọ siwaju si pe bo tilẹ jẹ pe oun ko kundun ibalopọ lọ titi, oun maa n lo awọn ogun kan to maa n dena oyun, ṣugbọn ọjọ igbeyawo oun gan ni oyun duro lara oun. Lizzy ni ""Mi o lero pe mo le loyun rara nitori mo n lo awọn oogun kan, nigba ti mo ṣe igbeyawo, n ṣe lo da bi pe mo n ṣe ere ori itage ni."" Nigba to n sọrọ lori ilera obinrin, Lizzy sọ pe eeyan ko le fi ilera obinrin ẹni ọdun marundinlọgbọn we iyawo ile to ti pe aadọta ọdun, nitori naa ni oun ṣe gbero pe ki oun fun obinrin miran lowo lati gbe oyun ọhun. Ẹwẹ, nigba to n sọrọ lori ọmọ rẹ to ṣẹṣẹ bi ninu fidio kan to ṣe loju opo Instagram rẹ, Lizzy ni kii ṣe ẹṣẹ ki eeyan sanwo fun ẹni ti yoo ba gbe oyun ọmọ rẹ. O ni ""Ẹyin obinrin, ti ẹ ba fẹ bi ọmọ, ti ẹ si ti le ni ogoji ọdun, ẹ kọkọ ro ti ilera ara yin, ti ẹ ba sanwo fun ẹni ti yoo gbe oyun ọmọ yin ki ṣe ẹṣẹ, bẹẹ si ni kii ṣe ẹṣẹ ti ẹ ba gba ọmọ tọ, ẹ ma jẹ ki ẹnikẹni tan yin jẹ o."" Bo tilẹ jẹ pe o ni kii ṣe pe oun ti n ṣẹ oyun tipẹ lo jẹ ko to akoko diẹ ki oun to bi ọmọ naa, gẹgẹ bii ahesọ ọrọ ti awọn kan n sọ lori ayelujara, o ni ilera lo ju, o si yẹ ki eeyan maa wo ti ilera ara rẹ ko to sọ pe oun fẹ bi ọmọ. Gbajumọ oṣere naa pari ọrọ rẹ pẹlu ifẹmi imoore han si ọkọ rẹ ati dokita to n tọju rẹ lasiko to wa ninu oyun. Lẹyin naa lo gbadura fun awọn ololufẹ rẹ ti ko tii bi ọmọ pe, ọlẹ ayọ yoo sọ ninu wọn laipẹ."	https://www.bbc.com/yoruba/57133817
sports	Chelsea kéde Frank Lampard gẹ́gẹ́ bíi olùkọ́ni tuntun	Ẹgbẹ agbabọọlu Chelsea ti kede Frank Lampard gẹgẹ bii olukọni tuntun fun ikọ naa. Adehun ọdun mẹta ni Chelsea ati Lampard tọwọ bọ. Frank Lampard fi igba kan ri jẹ agbabọọlu ikọ naa ti orukọ rẹ ko lee parẹ laelae, oun si ni agbabọọlu to gba goolu wọle julọ fun ikọ ọhun ki o to fi ibẹ silẹ. Ninu atẹjade kan ti ikọ Chelsea fi sita ni owurọ Ọjọbọ, oludari ẹgbẹ agbabọọlu Chelsea Marina Granovskaia ni: 'Inu wa dun lati ki Frank Lampard pada si Chelsea gẹgẹ bii olukọni agba. Frank ni oye to jinlẹ gidigidi nipa ẹgbẹ agbabọọlu yii ati bi nnkan ṣe lọ si ni saa bọọlu to kọja,  si ti fihan pe oun wa lara awọn ojẹwẹwẹ olukọni ti ọpọlọ wọn pe ninu ere bọọẹu afẹsẹgba. Ọdun mẹta ni Frank Lampard lo ni Stamford Bridge, awọn alaṣẹ Chelsea si ti fi igbẹkẹle wọn han pe asiko to yẹ ẹ gan lo pada wa yii gẹgẹ bii oluksni wọn. Nigba ti oun pẹlu n sọrọ lẹyin ti o tọwọ bọwe adehun rẹ tan, Frank Lampard ni iyi nla lo jẹ fun oun lati di olukọni agba fun ẹgbẹ agbabọọlu Chelsea ati pe afojusun oun bayii ni 'lati mura giri fun iṣẹ naa ati lati pese ikọ naa silẹ gidigidi fun saa ere bọọlu to n bọ lọna' Frank Lampard n bọ si ipo naa lẹyin ti Mario Sarri to wa nibẹ tẹlẹ ti lọ darapọ mọ Juventus lorilẹede Italy.	https://www.bbc.com/yoruba/afrika-48867410
health	Kòkòrò àìsàn tó ń jẹ ẹran ara láti pa èèyàn láàrin ọjọ́ méjì tún gbalẹ̀	"Ipinlẹ Florida to fojuwina ikọlu Hurricane Ian ni oṣu to kọja, ti tun n koju ajakalẹ aisan kan bayii, eyi tó n jẹ ẹran ara, to si n ṣekú pa eeyan. Àwọn alaṣẹ sọ pe agbegbe Lee, nibi ti iji lile naa balẹ si lọjọ kejidinlọgbọn, oṣu Kẹ̀sán-an, ti ni akọsilẹ eeyan mọkandilọgbọn ti kokoro aifojuri 'bacteria' ọhun ti ran. O si ti ṣekú pa eeyan mẹrin, meji pere ninu awọn oloogbe yii si lo ni aisan yii sáájú ki iji lile naa tó waye. Aisan naa, Vibrio vulnificus, ti wọn tun n pe ni kokoro a jẹran ara, ma n mu eeyan lẹyin ti kokoro aifoju ri naa ba wọ ara lati oju egbo. Inu omi àgbàrá si lo ma n gbé. Agbẹnusọ fun ileeṣẹ eto ilera lẹkun naa sọ pe, awọn ti ń wadii bi aisan Vibrio vulnificus ṣe n pọ si nitori bi awọn eeyan ṣe n rin ninu omi àgbàrá ati awọn adagun omi miran lẹyin iji lile Hurricane Ian. Ninu atẹjade naa ni wọn tun ti kesi awọn olùgbé agbegbe naa, ""lati sọra fun kiki ara to ni ọgbẹ, egbò tabi ti nkan ha, bọ adagun omi tabi omi iyọ."" Atẹjade naa tun sọ pe awọn ile igbọnsẹ ti Hurricane Ian wu jade tun le nu ki aisan naa gbilẹ si i. Ni agbegbe Collier bakan naa, eeyan mẹta ni akọsilẹ ti wa pe o ni aisan to nii ṣe pẹlu iji lile. Ko din ni eeyan marunlelọgọta to ti ni aisan naa jakejado ipinlẹ Florida, eeyan mọkanla si ti ku. Bakan naa ni ọdun 2021, eeyan mẹwaa lo kú, mẹrinlelọgbọn si ni i aisan na. Wọn n pe Vibrio vulnificus ni aisan a jẹ ẹran ara, nitori pe o le yọri ṣi 'necrotising fasciitis', aisan kan to ma n mu ki gbogbo iṣan ara da isẹ silẹ Àjọ to n mojuto itankalẹ aarun ni America, sọ pe eeyan kan ninu marun-un to ba ni Vibrio vulnificus lo ma n ku. Paapaa laarin ọjọ kan si meji ti wọn ba dubulẹ aisan. O tun le fa gìrì, to ba wọ inu ẹ̀jẹ̀, o si tun le mu ki wọn o ge apá tabi ẹsẹ alaisan ko ma ba ran awọn ẹ̀yà ara to kù."	https://www.bbc.com/yoruba/articles/cn0xdx8yzr6o
sports	Barcelona vs PSG: Messi fi àbàrá kékeré gba ńlá lọ́wọ́ Mbappe ni Nou Camp	Igba laa ni, ẹnikan o lo ile aye gbo. Ohun lo difa fun ọdọmọde agbabọọlu PSG, Kylian Mbappe to rọ agbaọjẹ agbabọọlu Barcelona, Lionel Messi loye. Goolu mẹta ọtọtọ ni Mbappe gba sawọn Barcelona nigba ti PSG pokọ iya fun Barcelona nile wọn ni ipele ẹlẹni-mẹrindinlogun idije UEFA Champions League lalẹ ọjọ Iṣẹgun. Ṣe ẹ mọ pe akọda oro ko da bi adagbẹyin. Messi lo kọkọ gba pẹnariti wọle PSG lai mọ pe o kọ lẹta si iya ni. Ṣugbọn goolu mẹrin ni Mbappe ati Moise Kean fi da pada lẹyin ti wọn lu Barca mọlẹ bi aṣọ ofi pẹlu ami ayo mẹrin sí ẹyọkan. Iti ọgẹdẹ ti ko to ohun ti a n yọ ada si ni PSG fi ọrọ Barcelona ṣe ni Nou Camp tori elege ara PSG, Neymar gan an ko lanfaani lati kopa ninu ifẹsẹwọnsẹ ọhún lẹyin to ti fi ẹsẹ ṣeṣe tẹlẹ. O ṣeeṣe ki Neymar kopa ninu ipele keji ifẹsẹwọnṣẹ ọhun ti yoo waye logunjo, oṣu kẹta ọdun yìí niluu Paris.	https://www.bbc.com/yoruba/afrika-56094403
sports	Léyìn òpọ̀lọ̀pò ọdún àgbàọ̀jẹ̀ agbábọ́ọ̀lù ọmọ Cameroun ní òun ti dé wáàsimi	Gbajugbaja agbabọọlu ọmọ ẹgbẹ Barcelona ati Inter Milan, Samuel Eto o ti ṣalaye pe oun ko gba bọọlu mọ. Etoo to jẹ ọmọ ọdun mejidinlogoji ṣalaye lori ẹrọ ayelujara rẹ pe asiko ti to fun oun lati feyinti sinmi ninu are boolu. Eto o ọmọ bibi ile Cameroon ti o si ti wa lẹnu boolu gbigba lati bii ọdun mejilelogun. Ogunna gbongbo ninu are bọọlu yii ti mu igbega ati idagbasoke ba bọọlu gbigba ni ilẹ Afrika lati ọdun 1997 ti o ti bẹrẹ. O gba ife ẹye ti ilẹ Afrika ni ọdun 2000,2002 ati Champions liigi fun ọdun 2006,2009 ati 2010.	https://www.bbc.com/yoruba/afrika-49619060
health	Kóo tó pé 30, o lè wọ ‘menopause’, ohun tó yẹ kóo tètè mọ̀ nìyí	Atẹjade kan lati ọọfisi ile igbimọ aṣofin ilẹ Gẹẹsi ti sọ pe o yẹ ki awọn obinrin maa ṣe ayẹwo ‘menopause’ wọn ti wọn ba ti wọ ọdun marundinlaadọta. Ẹgbẹ kan, Menopause All-Party Parliamentary Group, lo sọ bẹẹ lẹyin iwadii ti wọn ṣe fun ọdun kan gbako. Aṣofin kan, Carolyn Harris sọ pe oniruru idẹyẹsi lawọn obinrin ti wọn ko ri nnkan oṣu wọn maa n koju, eyii to maa n ṣakoba fun wọn lẹnu iṣẹ, laarin awọn ọrẹ ati ẹbi ati lọdọ ololufẹ wọn. Akoko yii jẹ igba ti awọn obinrin ko ni le ṣe nnkan oṣu wọn mọ, eyii to tun n tumọ si pe wọn ko ni le loyun. ‘Menopause’ yii maa n waye ti obinrin ba ti n dagba, o si maa n bẹrẹ lati ọdun marundinlaadọta si ọdun marundinlọgọta. O tun le waye nipa iṣẹ abẹ, eyi ti wọn n pe ni ‘hysterectomy.’ Ti obinrin ko ba ri nnkan oṣu rẹ fun oṣu mejila gbako, o n tumọ si pe o ti wọ ‘menopause’ niyẹn. Iye ọjọ ori ti obinrin ko fi ni ri nnkan oṣu rẹ mọ bẹrẹ lati ọdun mọkanlelaadọta, amọ o ṣeeṣe ki awọn obinrin kan ti ọjọ ori wọn ko tii wọ ọgbọn ọdun naa wọ menopause. Ipele ti obinrin fi n wọ menopause ni wọn  pe ‘Perimenopause.’ Awọn obinrin kan maa n ri apẹrẹ lara wọn pe menopause ti n sumọle, amọ awọn obinrin mii ki n ri titi di igba ti wọn ko fi ni ri nnkan oṣu naa mọ. Awọn apẹrẹ menopause ati perimenopause ni ipa nla ninu aye obinrin, paapaa lori iṣẹ ati ibaṣepọ wọn pẹlu awọn ẹlomiran. Amọ awọn apẹrẹ naa ko dọgba, nitori oniruru eeyan lo maa n ri oniruru apẹrẹ tirẹ to si yatọ si ti ẹlomiran. Awọn apẹrẹ naa maa jade fun ọpọ ọsẹ tabi oṣu ko to di pe nnkan oṣu naa ko ni waye mọ. Apẹrẹ akọkọ ni pe nnkan oṣu irufẹ obinrin bẹẹ yoo maa ṣe segesege. Bakan naa, o ṣeeṣe ki irufẹ obinrin naa maa binu si awọn eeyan ti ko yẹ ko binu si ati ni akoko ti ko yẹ ko binu. Onimọ nipa nnkan oṣu obinrin, Heather Currie sọ pe ko yẹ ki awọn obinrin foya ti wọn ko ba ri nnkan oṣu naa mọ. Lara awọn nnkan to sọ ni pe wọn le lo awọn oogun to le dipo awọn ẹya ara wọn bii osetrogen ati progesterone to n jẹ ki nnkan oṣu wa. O tun mẹnuba jijẹ awọn ounjẹ aṣaraloore ti wọn n pe ni ‘balanced diet.’ Dokita naa sọ pe ere idaraya ṣe pataki. Lẹyin naa lo gba awọn obinrin niyanju lati sọra fun siga ati ọti mimu.	https://www.bbc.com/yoruba/articles/cz49e9n209zo
health	Coronavirus in Nigeria: Ǹjẹ́ àwọn arúgbó nìkan ni ààrùn coronavirus ń mú?	Oriṣiiriṣii nnkan lawọn eeyan n sọ nipa aarun coronavirus to n ṣọṣẹ kaakiri gbagbo agbaye bayii. Awọn kan gbagbọ tẹlẹ pe awọn oyinbo alawọ funfun nikan ni aarun n mu wi pe kii mu awọn alawọdudu ilẹ Afirika. Awọn miiran tiẹ sọ awọn arugbo lo n mu, kii mu awọn ọmọde. Loju awọn mii, aarun olowo ni coronavirus jẹ, kii mu talika. BBC Yoruba ṣe alaye lẹkunrẹrẹ lori igbagbọ awọn kan pe awọn arugbo ni covid-19 maa n mu.	https://www.bbc.com/yoruba/afrika-52232926
sports	Manchester City: De Bruyne gba àmì ẹ̀yẹ Premier League mọ́ Henderson lọ́wọ́ lẹ́yìn tí Lyon fi City ṣ'ẹ̀sín	Lẹyin ti wọn kan abuku oloronbo ninu idije UEFA Champions League lalẹ ọjọ kẹẹdogun oṣu kẹjọ ọdun 2020, ẹlẹsẹ-ayo, Kevin de Bruyne gba ami ẹyẹ agbabọọlu to pegede julọ ninu idije Premier League fun saa bọọlu to ṣẹṣẹ pari. De Bruyne gba ami ẹyẹ naa mọ Trent Alexander-Arnold, Jordan Henderson ati Sadio Mane lati Liverpool, Danny Ings ti Southampton, ẹlẹsẹ ayo Leicester, Jamie Vardy ati aṣọle Burnley Nick Pope lọwọ. De Bruyne gba goolu mẹtala sawaọn fun Man City bo tilẹ jẹ pe ipo keji ni wọn gba ti Liverpool si gba ife Premier League. De Bruyne to jẹ ọmọbibi ilẹ Belgium ṣe okunfa bi Man City ṣe gba ogun goolu sawọn. Agbabọọlu Arsenal tẹlẹ ri, Thierry Henry nikan lo ti ṣe iru rẹ ri lati igba ti Premier League ti bẹrẹ. Awọn balogun ẹgbẹ agbabọọlu ogun to wa ni Premier atawọn onimọ nipa ere bọọlu lo dibo lati yan de Bruyne gẹgẹ bi agbabọọlu to dantọ julọ. De Bruyne ni agbabọọlu ilẹ Belgium ti yoo gbami ẹyẹ naa lẹyin ti Vincent Kompany ati Eden Hazard kọkọ gba a siwaju. Ẹwẹ, ọjọ Abamẹta ni akọnimọọgba Liverpool, Jurgen Klopp gba ami ẹyẹ akọnimọọgba to pegede julọ ni saa bọọlu 2019/2020. Premier League gbìnàyá padà, ọ̀gá àti ọmọṣẹ́ fìjà pẹ̀ta Lati ayebaye lawọn aṣiwaju ti maa n gbadura pe ki ọmọlẹyin wọn o gberi koda ju awọn gan an lọ. Ni ere bọọlu gbigba atawọn ere idaraya miran, ọpọ igba ni ọga ati ẹni to ti figbakan ri jẹ ọmọṣẹ rẹ ni ere idaraya maa n pada wa figagbaga. Bẹẹni awọn tẹgbọntaburo a maa jọ tẹsẹ bọ ṣokoto kan naa. Lọjọru ni ifẹsẹwọnsẹ idije Premiership ilẹ Gẹẹsi yoo tun gbinaya lẹyin idaduro oṣu bii mẹta nitori arun coronavirus to bẹ silẹ kaakiri agbaye. Pataki ninu ifẹsẹwọnsẹ ti yoo waye loni ni laarin Manchester city ati Arsenal. Yatọ si pe ifigagbaga laarin ẹgbẹ agbabọọẹu mejeeji yii a maa larinrin, ohun kan ti yoo tun tayọ ninu ifẹsẹwọnsẹ wọn tọtẹ yii ni awọn akọnimọọgba mejeeji ti yoo maa leawju awọn ikọ mejeeji; Pep Guardiola ati Mikel Arteta. Ni iwoyi saa liigi premiership to lọ, ọmọ iṣẹ ni Mikel Arteta jẹ labẹ Pep Guardiola ki wọn to yan an gẹgẹ bi olukọni tuntun fun ẹgbẹ agbabọọlu Arsenal. Awọn mejeeji yii yoo ba forikori fun igba akọkọ lẹyin ti Arteta fi Manchester city silẹ. Ireti ọpọ onwoye bọọẹu ni pe ikọ Manchester city yoo fi ajuls han ni ifẹsẹwọnsẹ yii. Awọn ikọ mejeeji lo ni kudiẹkudiẹ lọwọ ẹyin wọn ṣugbọn ko si aniani pe awọn atamatase agbawaju fun ikọ Man city yoo lee ṣe ọpọlọpọ ọṣẹ. Ni tiwọn, ami mẹta pere lo n dabu Arsenal ninu ilepa wọn lati ri aaye fun idije Europa ni saa to n bọ, gbogbo ipa ni wọn yoo fẹ sa lati lee kopa ninu awọn idije ilẹ Yuroopu ni saa to n bọ.	https://www.bbc.com/yoruba/afrika-53075048
sports	AFCON 2019: Ṣìṣeṣìṣe Troost-Ekong ṣokùnfà ìyà àjẹsùn fún Nàìjíríà lọ́wọ́ Algeria	Super Eagles gbiyanju, ṣugbọn omi pọ ju ọka lọ, ami ayo meji ni Algeria fi ṣe wọn leegun ẹyin lalẹ ọjọ Aiku minu ifẹsẹwọnsẹ to kangun si aṣekagba ninu idije AFCON. Ṣiṣeṣisẹ ba adilemu, William Troost-Ekong, lo ba gba bọọlu sawọn Naijiria nigba ti ifẹsẹwọnsẹ ọhun de ogoji iṣẹju. Ṣugbọn ẹlẹsẹ ayo Odion Ighalo dayo naa pada ni abala keji ere bọọlu ọhun. Amọ, agbaọjẹ agbabọọlu Algeria, Riyad Mahrez ṣẹ ikọ agbabọọlu Naijiria leegun ẹyin lẹyin to gbayo keji wọ le fun Algeria ni iṣẹju ti ere bọọlu naa pari. Ni bayii, Naijiria yoo koju Tunisia l'Ọjọru lati ja fun ipo kẹta, nigba ti Algeria yoo ta kangbọn pẹlu Senegal ninu ifẹsẹwọnsẹ aṣekagba idije AFCON 2019. Ẹgbẹ agbabọọlu Naijiria, Super Eagles sọ pe awọn ti ṣetan lati jẹwọ ara awọn fun ikọ agbabọọlu South Africa ninu ifẹsẹwọnsẹ ipele ẹlẹni mẹjọ lalẹ Ọjọru. Ẹlẹsẹ ayo, Ahmed Musa ni awọn ko ni ja awọn ololufẹ awọn ọmọ Naijiria kulẹ nigba tawọn ba n koju Bafana Bafana. Musa ni awọn mọ pe awọn ọmọ Naijiria fẹran ere bọọlu gan an, o ni awọn ti ṣetan lati pa wọn lẹrin. O ni awọn agbabọọlu Naijiria ko ro nnkan miiran bayii ju bi wọn yoo ṣe fiya jẹ South Africa lọ. Musa sọ pe awọn duro digbi fun ohun kohun ti Bafana Bafana ba fẹ gbe wa. Igba mẹrinla ni Naijiria ati South Africa ti pade ara wọn. Naijiria jawe olubori nigba mejila ọtọọtọ, ti South Africa si jawe olubori nigba kan.	https://www.bbc.com/yoruba/ere-idaraya-48934292
religion	Adeboye, Iginla sọ nípa Pastor David Yonggi Cho tó d'olóògbé	"Pasitọ to ni ọkan lara awọn ijọ to tobi julọ lagbaye ti di oloogbe. Oniwaasu naa jẹ olubadasilẹ ijọ Yoido Full Gospel Church Assemblies of God ni orilẹede South Korea. Cho to jẹ ẹni ọdun 85 jẹ Ọlọrun nipe ni ọjọ Iṣẹgun ọsẹ ninu atẹjade kan to tẹ BBC lọwọ gẹgẹ bi aridaju. Lasiko iku rẹ, Cho n gba itọju lọwọ ni lorii aisan inu ọpọlọ to ti n ba finra lati ọdun 2020. Awọn gbajugbaja oniwaasu lorilede Naijiria kii ṣai darukọ ati bọwọ fun oniwaasu ilẹ South Korea yii. Pasitọ Enoch Adeboye ti ijọ Redeemed Christian Church of God (RCCG), Pasitọ Joshua Iginla atawọn mii naa n ṣe idaro rẹ ni Naijiria. Wọn bii ni ọdun 1936 sinu idile ẹlẹsin Bhuddism kan lasiko ogun Korea. O yipada si ẹsin Kristẹni nigba to wa ni ọmọ ọdun mẹtadinlogun eyi si waye lẹyin igba ti awọn dokita sọ fun un pe yoo ti ọwọ aisan ikọ fee buruku ku. Cho ṣe iṣẹ iranṣẹ loju paali lai ṣe iṣẹ mii to si kawe gboye nile ẹkọ iṣẹ iranṣẹ Full Gospel College lọ̀dun 1956. Lọdun 1958, o ṣi ijọ kekere kan si ilu Seoul eyi to pada di nla to n jẹ Yoido Full Gospel Church. Lẹyin ọpọlọpọ ọdun, ijọ yii pada di ọkan lara awọn ijọ nla nla to tun gbajumọ ju lagbaye. Yoido Cho Full Gospel Church ni ijọ ẹẹdẹgbẹta jakejado South Korea. Bakan naa wọn ti ran ọgọọrọ awọn ajihinrere lọ si oriṣiriṣi orilede lagbaye. Yoido ni ọmọ ijọ to le ni miliọnu ẹẹdẹgbẹrin ati abọ. Cho ti kọ ọpọlọpọ iwe koda o tun ṣe idasilẹ iwe iroyin olojoojumọ, o da ajọ ẹlẹyinju aanu silẹ, eyi ni ijọ rẹ sọ ninu atẹjade ti wọn fi sita. Iyawo Cho ni tirẹ jade laye ninu oṣu keji ọdun yii wọn si jọ ni ọmọkunrin mẹta papọ. Ohun ti Pasitọ Adeboye ati Iginla sọ nipa Oniwaasu Yonggi Cho Awọn agba oniwaasu ni Naijiria ti bẹrẹ si ni sọ nipa iku Pasitọ David Yonggi Cho. ""O tun di igba tao pade lowurọ ọjọ ajinde, sun re niwaju Ọlọrun Pasitọ, Ọmọwe Yonggi"". Eyi ni ọrọ Pasitọ Enoch Adeboye ti ijọ RCCG. Oniwaasu orilẹede Naijiria mii, Wolii Joshua Iginla sọ pe Yonggi Cho ni ""baba oun ninu Oluwa"". Ninu ọr rẹ, Wolii Iginla ṣapejuwe oniwaasu agbaye naa gẹgẹ bi eekan irandiran, afini mọna, eeyan ti Ọlọrun we bii ni ti kii ṣe ẹlẹran ara""."	https://www.bbc.com/yoruba/58564518
sports	Barcelona vs Bayern: Koeman di akọ́nimọ̀ọ́gbá Barcelona tuntun lẹ́yìn ìjàmbá Champions League	Omi tuntun ti ru lẹgbẹ agbabọọlu Barcelona, Ronald Koeman ti di akọnimọọgba tuntun ikọ naa. Oun lo rọpo Quique Setien ti wọn ṣẹṣẹ fọwọ osi juwe ile fun un ni kopẹ kopẹ. Koeman ẹni ọdun mẹtadinlọgọta fi iṣẹ rẹ gẹgẹ bi akọnimọọgba ẹgbẹ agbabọọlu orilẹede Netherlands silẹ nibi ti adehun to fọwọ si ti ku ọdun meji lati gba iṣẹ Barcelona. Koeman gbabọọlu fun ikọ Barcelona laarin ọdun 1989 si 1995, o si gba ami ẹyẹ La Liga mẹrin ati ife ẹyẹ kan ni Yuropu. Ipo keji ni Barcelona gba ni saa bọọlu to ṣẹṣẹ pari ninu eyi ti wọn ko si ri ife kankan gba fun igba akọkọ lati ọdun 2008. Barcelona to yan Ramon Planes gẹgẹ bi oludarieto kata-kara agbọọlu eleyi ti Eric Abidal di mu tẹlẹ ki wọn to ni ko maa lọ lọjọ Iṣẹgun. Akitiyan lati yan akọnimọọgba mii bẹrẹ lẹyin ti Bayern Munich lu Barca lalu bolẹ ninu idije UEFA Champions League pẹlu ami ayo mẹjọ si meji. Ìjàmbá ṣe wá ní Barcelona, aṣọ ò bá Ọmọ́ye wa mọ́- Gerard Pique Paa lẹẹkinni, paa lẹẹkeji, paa lẹẹkẹta, bi oju ọhun ko ba fọ tan, yoo pada di bai bai.  Bayii lọrọ ṣe ri fun ẹgbẹ agbabọọlu Barcelona ti Bayern Munich lu lalubami. Ami ayo mẹjọ si meji ni Bayern fi ṣagba Barcelona ninu ifẹsẹwọnsẹ to waye lorilẹede Portugal lalẹ ọjọ Ẹti, ọjọ kẹrinla oṣu kẹjọ ọdun 2020. Ọkan lara awọn gbajugbaja agbabọọlu Barcelona, adilemu, Gerard Pique ke gbajari pe abuku nla kan Barca, o ni omi ti tẹyin wọ igbin lẹnu. Pique ni kii ṣe igba akọkọ, tabi ekeji tabi ẹkẹta ti irufẹ abuku yii yoo kan Barcelona. Adilemu naa sọ pe asiko ti to fun gbogbo agbabọọlu Barcelona lati ati awọn alaṣẹ lati wa nnkan ṣe si ina ẹgbẹ agbbọọlu naa to n jo ajo rẹyin bayii. Amọ akọnimọọgba Barca fun ra rẹ, Quique Setien ni oun ko tii le sọ bo ya oun yoo fi ẹgbẹ agbabọọlu naa silẹ laipẹ. O ni otitọ ni pe ijamba ṣe Barca lọwọ Bayern, ṣugbọn ọrọ naa gba ki onikaluluku ronu ọna lati tẹ agbabọọlu Barca siwaju. Ẹwẹ, agbabọọlu Manchester United nigba kan ri, Rio Ferdinand sọ pe asiko ti to fun ẹlẹsẹ ayo Lionel Messi lati ronu lori ibaṣepọ rẹ pẹlu Barcelona. Ferdinand sọ pe pẹlu bi gbogbo nnkan ṣe polukurumusu ni Barcelona bayii, o dabi wi pe asiko ti to fun Lionel Messi lati fi Barca silẹ. Ohun ti Ferdinand n sọ ni pe bi a ba pẹ lori imi, eṣin keṣinṣin lo n ba ni nibẹ.	https://www.bbc.com/yoruba/ere-idaraya-53790560
sports	Super Eagles kò rántí kó ohun eèlò ìgbábọọlu wọn dání	Agbẹ ti lọ soko idije bẹẹ ko ranti ọkọ ni ọrọ Super Eagles loni. Egbẹ agbabọọlu Super Eagles ti ilẹ Naijiria to lọ si orilẹ-ede Ukraine lati gba boolu ọlọrẹjọrẹ ninu eyi ti wọn ti gbagbe eroja wọn. Super Eagles ti wọn jẹ agbabọọlu àgbà fun ilẹ wa ni wọn ti gunlẹ si ilu Dnipro sugbọn ti wọn ko ranti ko awọn ohun eelo igba bọolu wọn dani. Abẹnugan fun  eto are bọọlu fún Super Eagles, Ademọla Ọlajiire lo fi iroyin naa lede ni ọjọ lsinmi ọsẹ yii. O fi kun ọrọ rẹ pe awọn agbabọọlu mẹfa miran ni wọn tun n reti baagi ti ohun eelo wọn wa gẹgẹ bi igbaradi yoo ṣe bẹrẹ ni ọjọ Iṣẹgun ni pẹrẹwu. Wọn ni lẹyin ti ọkọ ofurufu to gbe wọn balẹ tan naa ni wọn rii pe ko si ẹru wọn kankan ninu ọkọ ofurufu ọhun Olori awọn ti wọn jọ kọwọ rin de ilu Dnipro, ni orile ede Ukraine, Dayọ Achor wi pe awón alaṣẹ ọkọ ofurufu Turkey yoo ṣe iranlọwọ to yẹ lati ko ẹru naa pada wa. Dayọ tẹsiwaju pe, asọye to muna doko ti wa laarin ajọ NFF ti ilẹ Naijiria ati alaṣẹ ileeṣẹ ọkọ ofurufu naa lati tete ko awọn ohun eelo naa pada de saaju ọjọ lsẹgun. Idije ọjọ Isẹgun yii lo maa bẹrẹ ni bii agogo meje abọ aṣaalẹ lori papa iṣere nla ti ilu Dnipro.	https://www.bbc.com/yoruba/afrika-49632506
religion	Zambia Pastor: Èèyàn márùn-ún di èrò ẹ̀wọ̀n lẹ́yìn tí wọ́n sin wòlíì láàyè lásìkò ètò àdúrà	"Ara meeriri, mo ri ori ologbo lori atẹ ni ọrọ isẹlẹ kan to waye nigba ti wolii kan ni ki awọn ọmọ ijọ rẹ sin laaye, ki oun si pada jinde, amọ to gba ibẹ ku fin-fin. Idile ẹlẹni marun kan lo pe wolii wa sinu ile wọn lati wa se isẹgun fun wọn to wa ni abule Mazonde, lorilẹ-ede Zambia, lati le awọn ẹ̀mí buburu jade. A gbọ pe ni ṣe ni Wolii Shamiso Kanyama sọ fun awọn ọmọ ẹyin rẹ pe ki wọn o sin oun laaye, ki oun ba le ke pe awọn agbara ìwẹ̀nùmọ́ ti yoo wo ẹbí naa ṣàn kuro lọwọ agbara ati airi to n pa wọn ni ipakupa. Lẹyin naa lo darapọ mọ àwọn ọmọ ẹ̀yìn rẹ lati gbẹ ibojì to fẹ ki wọn o sin oun si. Ṣe ẹni ba rán ni nisẹ laa bẹru, a kii bẹru ẹni ti a o jẹ ẹ fun, n se ni àwọn eniyan naa ṣe bi Ọga wọn ṣe sọ, lẹyin to gbadura, to si bẹ sinu iboji fúnra rẹ, wọn ko iyẹpẹ le e lori bi oku. Sugbọn ọrọ gba ibomiran yọ nigba ti awọn ọkunrin naa pada gbẹ iboji naa lati wo o boya wolii ti jinde bo ṣe sọ, oku rẹ ni wọn ba. Wọn ti wa fi ẹsun ipaniyan kan eeyan marun-un ninu ẹbí naa lẹyin ti wolii naa, ti wọn pe si ile wọn fun eto adura, jade laye. Awọn iwe iroyin abẹle nibẹ sọ pe, awọn afurasi marun-un naa farahan niwaju ile ẹjọ giga kan ni Harare, fun ẹsun pe wọn lọwọ si iku wolii Shamiso Kanyama, lasiko to n sisẹ iṣegun fun wọn. Ẹnikan to rojọ tako àwọn eniyan naa nile ẹjọ, Father Zvidzai sọ pe, lootọ ni wolii naa ṣe bẹẹ, sugbọn oun gbiyanju lati da awọn eniyan naa duro nigba ti wọn bu iyẹpẹ diẹ le e lori, àmọ́ wọn ko gbọ. ""Mo kilọ fun awọn ọkunrin naa pe o lewu láti sin eeyan laaye, sugbọn wọn ko gbọ. Koda, Wolii Kanyama pariwo mọ mi pe mo n di àwọn angẹli oun lọwọ, to si ni ki wọn o tẹsiwaju lati ma a rọ iyẹpẹ sinu iboji naa."""	https://www.bbc.com/yoruba/afrika-58155598
politics	Ẹnikẹ́ni tó bá hu ìwà ajẹbánu yóò fojú winá òfin – Buhari sí àwọn mínísítà tuntun	Aarẹ orilẹede Naijiria, Muhammadu Buhari ti kesi awọn minisita tuntun to ṣẹṣẹ yan lati ri pe igba iwa ibajẹ ati ajẹbanu ko si le wọn lori. Buhari ni ẹnikẹni ninu wọn ti wọn ba ri iru iwa bẹẹ ni  yoo foju wina ofin, to si parọwa si won lati jawo ninu iwa ibajẹ. O ni awọn ti wọn ba yan lati ṣiṣẹ fun ara ilu gbọdọ jẹ ẹni ti ihuwasi rẹ se e mu yangan lawujọ. Ninu atẹjade ti agbẹnusọ Aarẹ Buhari, Femi Adesina fi lede naa lo ti ni aarẹ fi ikilọ naa lede lasiko to n bura wọle fun awọn minisita tuntun naa. Bakan naa lo kesi wọn lati ṣiṣẹ pọ pẹlu awọn minisita ti wọn ba ni ipo, ki ibaṣiṣẹpọ wọn le yọri si igbega orilẹede Naijiria. Ikechukwu Ikoh ni minisita abẹlẹ fun ọrọ imọ ẹrọ ati sayẹnsi (Minister of State, Science and Technology) Umana Umana ni minisita  fun ọrọ agbegbe niger delta (Minister of Niger Delta Affairs) Udi Odum ni minisita abẹlẹ fun ọrọ agbegbe (Minister of State, Environment) Ademola Adegoroye ni minisita abẹlẹ fun ọrọ irinna (Minister of State, Transportation) Umar El-Yakub ni minisita abẹlẹ fun ọrọ iṣẹ ati ibugbe (Minister of State, Works and Housing) Goodluck Opiah ni minisita abẹlẹ fun ọrọ eto ẹkọ (Minister of State, Education) Nkama Ekumankama ni minisita abẹlẹ fun ọrọ eto ilera (Minister of State, Health.)	https://www.bbc.com/yoruba/articles/c3g02l8g371o
politics	Ìdí tí mó fí takò Tinubu gẹ́gẹ́ bíi Ààrẹ rèé- Dele Momodu	"Ọkan lara awọn agba ọjẹ ninu ẹgbẹ oselu PDP, Dele Momodu ti salaye idi to fi tako oludije sipo aarẹ labẹ asia ẹgbẹ oselu APC, Asiwaju Bola Ahmed Tinubu. Momodu ninu atẹjade kan ni ko ki n ṣe igba akọkọ rẹ ti oun yoo sọrọ síta lori Tinubu. O ní oun nifẹ Tinubu sugbọn oun ko rira rẹ gẹgẹ bii oloselu. ""Ko ki n ṣe irọ pe mo nifẹ Tinubu sugbọn mo tako ọna isejọba rẹ gẹgẹ bii oloselu. Ko ki n ṣe igba akọkọ rẹ ti ma sọrọ nita pe nko fẹ fẹran Tinubu gẹgẹ oloselu. ""Ni bi ọdun diẹ sẹyìn, mo ma ri ọkunrin takuntakun fun awọn araalu sugbọn ọkunrin yii fi awọn eeyan rẹ lẹ nigba isoro. Gbogbo awọn to yika ni ko ni anfani lati ba sọ otitọ ọrọ."" Momodu ni Tinubu fẹ lo gbogbo ọna lati di aarẹ Orilẹede Naijiria lẹyin to padanu awọn alatilẹyin rẹ. ""O mọ ara rẹ sugbọn o fẹ di aarẹ Orilẹede Naijiria pẹlu agídí sugbọn awọn ọmọ Orilẹede Naijiria ni anfani lati ṣe akoba fun erongba Tinubu. ""Nigba ti Tinubu jẹ Gomina, mo gbarukudi lati oke okun nigba to awọn eniyan to n dibo pe awọn nifẹ rẹ mọ ra.""Nigba ti o pin ile fun awọn akọroyin ni Ipinlẹ Eko, mo kọ lati gba iwe naa nítorí mo fẹ ominira mi."" Bakan an ni Dele Momodu tun ṣe ni ikilọ fun awọn ọmọ orile-ede Naijiria pe ki wọn yago ninu didi ibo wọn fun oludije sipo aarẹ labẹ asia ẹgbẹ APC, Asiwaju Bola Ahmed Tinubu nitori apasẹ wa ni yoo jẹ to ba di aarẹ. Momodu, ẹni to jẹ oludasile iwe royin Ovation Magazine, sísọ loju ọrọ naa nigba to n kopa ninu ifọrọwerọ kan lori Channels TV lana. O ni Gomina ana ni Ipinlẹ Eko ni jẹ apasẹ to fẹ ki gbogbo eeyan ma bọ gẹgẹ bii olorì wọn, ti wiwọ ile rẹ gẹgẹ bi aarẹ Orilẹede Naijiria yoo ṣe ọpọlọpọ ifasẹyin fún orilẹede Naijiria. Gẹgẹ bii o ṣe sọ, o ni Aarẹ ile igbimọ aṣòfin nigba kan rí, Bukola Saraki, awọn gomina ipinlẹ Eko nigba kan rí, Akinwunmi Ambode, Babatunde Fashola àti awọn igbakeji Gomina rẹ wa lara awọn to fi oju wina iwuwasi Tinubu si ìṣejọba. ""Tinubu nnkan ni mo mọ to ni igbakeji Gomina meji tí awọn mejeeji si ko sinu wahala.""Mo na ika si bi o ṣe jẹ apasẹ wa. Emi ko ni fọwọsowọpọ pẹlu apasẹ wa. Ko si ninu iwe temi."""	https://www.bbc.com/yoruba/articles/c72nml8580yo
religion	Tanzania church crusade: Àwọn ọmọ ìjọ náà ń sáré lọ 'wájú pẹpẹ láti gba ìfàmì òróró hàn	"O kere tan eeyan ogun lo ti dagbere fáyé ti awọn mii si fara pa nibi ipejọ isọji itagbangba ijọ kan ni ilu Moshi. Awn olujọsin n ṣe isin lọwọ ni papa iṣere kan ni iha ariwa ilu Moshi orilẹede Tanzania lọjọ abamẹta nigba ti iṣlẹ yii ṣẹ. Kọmisana ọlọpaa ẹkun ti Moshi, Kippi Warioba sọ pe awọn wa fun isọji naa n sa lọ  siwaju pẹpẹ lati lọ gba ifami ororo yan alabunkun fun lọdọ pasitọ. Pasitọ Moniface Mwaposa ti o maa n pe ara rẹ ni ""Apositeli"" lo dari isọji naa. Aarẹ orilẹede Tanzania ti fi ọrọ ibanikẹdun rẹ ranṣẹ o si pe fun ki awn eeyan ri i pe abo gidi wa ni iru ipejọpọ nla bẹẹ. Awọn tori yọ nibi iṣẹlẹ naa sọ pe Ọgbẹni Mwamposa sọ fun ọgọọrọ eeyan to wa nibi isọji ọhun pe ki gbogbo wọn gba apa ibi kan ti wn ni o da ""ororo ibunkun silẹ"". Tori eyi, gbogbo ero to wa nibẹ bẹrẹ si ni sare siwaju lati lọ tẹ ororo ibunkun naa mọlẹ pẹlu ireti pe awọn yoo ri iwosan gba. Peter Kilewo to wa nibi isọji ọhun ṣalaye iṣẹlẹ naa bi eyi to buru jai. O s fun ileeṣẹ iroyin AFP pe ""lai laanu ni wọn n tẹ awọn eniyan mọlẹ ti wọn si n fi igunpa rọ ara wọn danu"". O fi kun un pe ""afi bii pe oniwaasu naa n fọn kiti kiti owo dollar kiri"". Ẹwẹ, ileeṣẹ ọlọpaa ni awọn ti gbe Pasit naa, Ọgbẹni Mwamposa fun ifọrọwanilẹnu wo. Bẹẹ si ni Ọgbẹni Warioba sọ pe awọn alaṣẹ ti n ṣamojuto boya wọn gbe awọn awọn mii to fara pa lọ si awọn ile iwosan tabi ibudo ilera. Ọwọ alẹ ni iṣẹlẹ naa waye ti ero si pọ nitori naa o ṣeeṣe ki awọn to fara pa ṣi pọ ṣugbọn o ni awọn ti n moju to eto naa."	https://www.bbc.com/yoruba/51346193
entertainment	Kemi Afolabi: Àwọn akẹgbẹ́ mí ṣe gudugudu méje láti ṣèrànwọ́ fún mí, ẹ̀rù náà fúyẹ́ láti gbé	Gbajugbaja oṣere tiata Yoruba Kemi Afolabi, to ni aisan aronileegun, Lupus, ti fi idupẹ ranṣẹ si gbogbo awọn ọmọ Naijiria to na ọwọ iranwọ si lasiko aisan to n la kọja. Ninu akọjade to fi si oju opo Instagram rẹ lo ti dupẹ lọwọ ẹbi, ara ati awọn ọrẹ rẹ to fi mọ awọn ololufẹ fun aduroti wọn. Laipẹ yii ni oṣerebinrin naa fi lede wi pe aisan ki sẹẹli ara ma a ba ara ja, ki egungun si maa ro ni ja gbogbo ara, iyẹn Lupus, n ba oun finra. O ni dokita si ti sọ fun oun pe ko ni ju ọdun marun un si ti oun yoo lo laye, eleyii to ti lo ọdun kan ninu rẹ. Loju opo Instagram rẹ ọhun lo ti fi lede pe kii ṣe igbesẹ to rọrun ni fun ohun lati ma sọ itan oun ati idojukọ ti oun la kọja fun awọn eniyan. Nigba to n salaye idi to fi kede aisan to n ba finra sita, Kemi Afolabi ni ''Gbogbo agbara mi ni mo lo lati sọ fun awọn ọmọ Naijiria ohun ti mo n la kọja'' O fikun pe ''Amọ mo nilo lati ṣe bẹẹ ki n le jẹ iwuri fun awọn eniyan to n la iru nkan bayii kọja tabi ju bayii lọ, ki awọn naa le ni agbara lati ṣe ohun to tọ.'' ''Ọpọlọpọ eniyan lo jade si mi ni ojoojumọ, ti wọn gbadura fun mi, ti wọn si n ṣikẹ mi lọna to wu ni lori'' ''Ifẹ ti wọn fihan mi jẹ ki n ni okun ati agbara lati ja fitafita ki n le wa laye, ki n si wa ni alaafia si ju ti tẹlẹ lọ'' ''Bi o tilẹ jẹ pe irinajo itọju aisan ti mo n la kọja ko dẹrun fun emi ati awọn ẹbi mi amọ iranwọ yin jẹ ki ẹru naa fuyẹ fun wa lati gbe.'' Ninu ọrọ rẹ ni o ti fi lede bo ṣe dun mọ oun ninu bi awọn ọrẹ ati ojulumọ to fi mọ awọn akẹgbẹ oun lagbo tiata, ṣe jiroro lori ati ran oun lọwọ, ti wọn si n fi owo na ran oun lọwọ. ''Kii ṣe owo nikan, wọn tun n yọju si mi lati wo alaafia mi ni igba de igba'' Adura mi ni pe ẹ ko ni fi aisan lo igba laye yin, iranwọ Eledumare a dide si yin, ti alaafia a si jọba ni aye gbogbo ẹyin ololufẹ mi. Bakan naa lo gbadura fun awọn to n la idojukọ kan kọja abi omiran pe, iranwọ a de fun wọn ati okun ati agbara lati ja fun ẹmi wọn.	https://www.bbc.com/yoruba/media-61056605
politics	Edo State House of Assembly: Obaseki ní Oshiomole fẹ́ fipá gbàjọba lọ́wọ́ òun	"Gẹgẹ bi ara igbesẹ ki ẹnikẹni ma joko ṣe ohunkohun ni ile aṣofin ipinlẹ Edo, gomina ipinlẹ naa, Godwin Obaseki ti paṣẹ ki wọn lọ yọ awọn orule ile naa igbimọ aṣofin naa lẹyin ti gomina ọhun atawọn agbofinro to fẹ fi tipa gbe ilẹkun ile nla naa ti pa ti gbe'na woju ara wọn. Ni kete to le awọn agbofinro naa jinna lo paṣẹ pe kawọn kọngila wa bẹrẹ atunṣe ileegbimọ naa. Gomina Ọbaseki ṣalaye fun BBC News latẹnu agbẹnusọ rẹ, Crusoe Osagie pe awọn alagbara oloṣelu kan pẹlu gomina ipinlẹ kan lorilẹede Naijiria ni wọn gbimọ pọ lati fẹ fi tipa gba ileegbimọ aṣofin ipinlẹ Edo ki wọn lee da rugudu silẹ ṣaaju idibo gomina to fẹ waye nibẹ lọjọ kọkandinlogun oṣu kẹsan ọdun 2020. Gẹgẹ bi gomina ipinlẹ Edo ṣe sọ, ""Adams Oshiomhole atawọn ọmọ ẹgbẹ oṣelu APC kan, pẹlu gomina Hope Uzodinma lo wa nidi iṣẹlẹ naa. Wọn fẹ fi tipatipa gba akoso ile igbimọ aṣofin ipinlẹ naa eleyii ti wọn n tun ṣe lọwọlọwọ. A gbọ pe wọn lọ rọ ayederu ọpa aṣẹ ile naa eyi ti wọn fi fẹ ya bo ile igbimọ aṣofin ti ko si lẹnu iṣẹ bayii nitori atunṣe to n lọ lọwọ nibẹ, lati gbọna ti ko tọ ṣe agbekalẹ ileegbimọ aṣofin miran lowurọ Ọjọbọ. Gomina ipinlẹ Edo, olori ile aṣofin nibẹ, igbakeji olori ile aṣofin ipinlẹ naa wa ni ileegbimọ aṣofin naa lati ba igbesẹ naa jẹ. Fun oṣu meji bayii inu gbọngan ipade nla to wa ni ileegbimọ aṣofin naa lawọn ọmọ ileegbimọ aṣofin ipinlẹ naa ti n ṣe ipade wọn. Agbẹnusọ fun gomina ipinlẹ Edo, ọgbẹni Crusoe Osagie fi ẹsun kan gomina ana ni ipinlẹ naa, Adams Oshiomhole to tun jẹ alaga ana fun ẹgbẹ oselu APC lo n gbiyanju lati fi ipa gba ile aṣofin naa. Ohun taa gbọ ni wi pe Gomina ipinlẹ Edo Godwin Obaseki ati igbakeji rẹ ti lọ tu awọn ọlọpaa to duro gbagba si ẹnu ọna ile igbimọ aṣofin ipinlẹ Edo ti wọn si n gbiyanju ati fi tipa tikuuku wọle. Obitibiti ọlọpaa lo pejọpọ si Ile Igbimọ Aṣofin ipinlẹ Edo to wa ni ilu Benin. Awọn ọlọpaa naa yabo ile igbimọ aṣofin naa pẹlu ọkọ wọn, ti wọn si duro wamuwamu sibẹ. Eleyii n waye lẹyin wakati diẹ ti awọn aṣofin ipinlẹ naa yọ igbakeji abẹnugan ile igbimọ aṣofin ipinlẹ naa. Igbakeji Kọmisọnna ọlọpaa ni ipinlẹ Edo, Ayoola Ajala lo dari awọn ọlọpaa naa. Ẹgbẹ oṣelu PDP loju opo Twitter ni ẹgbẹ oṣelu APC n lọ awọn ọlọpaa naa lati da ẹru ati ipaya silẹ ni ilu naa nitori Gomina Obaseki n gbajumọ si nipinlẹ naa. ""Aug 2018 ni ìgbìmọ̀ aláṣẹ APC ti ṣe ìpàdé kẹ́yìn, Oshiomole ti kùnà"" Àwọn gómìnà lábẹ́ àsía ẹgbẹ́ òṣẹ̀lú All Progressive Congress (APC) tí kési alága ẹgbẹ́ òṣèlú APC, Adams Oshiomole lati pe ipade igbimọ alakoso ẹgbẹ́ tàbi kó kọ̀wé fipò sílẹ̀. Awọn gómìnà naa sàlàyé pé, bi alága apapọ ẹgbẹ kò se lee pe àwọn àgbàgbà ẹgbẹ́ sí ìpàdé, ti n mú idàrúdàpọ̀ bá ètò ẹgbẹ́. Oludari agba fun ẹgbẹ́ àwọn gomina, Salihu Lukman, lo kede bẹẹ nínú àtẹjáde kan to fọwọsí lọjọru nílùú Abuja. Àtẹjáde náà ni "" kò sí ohunkohun miran, to ba ti yàto si ìpàdé ẹlẹgbẹ́jẹgbẹ́ tàbi ìpáde àpérò gbogboogbo, to lee parí ǹkan to ti dàrú nínú ètò ẹgbẹ́"" ""O sàn kí Oshiomhole bìkítà fún ilana ẹgbẹ́ to wa nínú iwe ofin ẹgbẹ́, láti pe ìpade àwọn èèkàn ẹgbẹ ki wọn lee sọ̀rọ̀ lórí gbogbo kùdìẹ̀kudiẹ̀ to n ba ẹgbẹ́ APC fínra, tàbi ko gba pé òun ko kunju òṣùwọ̀n láti tukọ ẹgbẹ̀, ko sì kọ̀wé fipò sílẹ̀."" Lukman sàlàyé pé, o pọ̀ndandan ki Oshiomole kọwe fipo rẹ silẹ, paapaa pẹ̀lú ìròyìn to n jáde láti ìpínlẹ̀ Edo pé, àwọn oloye ẹgbẹ̀ APC ti díbò ""a ò ní ìgbàgbọ́ nínú rẹ̀"" fun Oshiomhole. ""Dipo ka gbajumọ ọna ti APC yoo fi bori ninu awọn eto idibo to wa nilẹ, n se la n foju tẹnbẹlu ara wa. Gbogbo awọn ami buruku yii to waye ni ipinlẹ Zamfara, Rivers, Bauchi ati Adamawa lo tun fẹ suyọ abyi ni Bayelsa."" Lukman fikun pe o se ni laanu pe igbimọ alakoso ẹgbẹ to yẹ ko wa ojutu sawọn isoro yii lo fẹ dabi eyi ti wọn ti so rọ. Osu kẹjọ ọdun 2018 ni wọn ti se ipade kẹyin, ti ẹka alasẹ to yẹ ko maa se amusẹ ipinnu ti igbimọ alakoso ba se, ti wa ja agbara gba mọ igbimọ alakoso ẹgbẹ lọwọ. Ẹgbẹ oṣelu APC ti bẹnu atẹ lu igbesẹ awọn ọmọ ẹgbẹ naa kan ni ipinlẹ Edo, ti wọn lawọn paṣẹ lo fidimọle fun alaga ẹgbẹ naa lapapọ, Adams Oshiomole. Idahun yii n waye nitori bi ẹka ẹgbẹ naa nilu Benin ṣe ni oun ko ni igbagbọ mọ ninu alaga ẹgbẹ nipinlẹ ati alaga apapọ ẹgbẹ naa. Yakubu Nabena, to jẹ igbakeji akọwe ipolongo ẹgbẹ APC ṣalaye fun ikọ BBC pe, igbesẹ to yẹ kọ ni awọn to paṣẹ lọ gbele rẹ fun Oshiomole tẹle. O ni ''alawada lawọn to gbe iru igbesẹ yii'' nitori pe wọn ko laṣẹ lati paṣẹ lọ fidimọle fun alaga ẹgbẹ lapapọ. Ohun ti wọn ṣe ko mu ọgbọn wa rara. Wọn ni lati mọ nnkan ti ofin ẹgbẹ sọ ki wọn to gbe iru igbesẹ bẹẹ'' O wa ṣalaye pe, awọn igbesẹ kan wa labẹ ofin ẹgbẹ ti eeyan gbọdọ ṣe, ki o to le ni oun fẹ yọ alaga ẹgbẹ lapapọ ''Ni ipele nipele ni ohun gbogbo wa ninu eto. Ki eeyan to le yọ alaga ẹgbẹ lapapọ tabi ki wọn to le kọwe lọ joko sile fun-un, igbimọ alaṣẹ ẹgbẹ lo le se bẹẹ.'' Ohun ta ti jabọ ṣaaju lori ọrọ yii Nkan ko ṣebi ẹni rọgbọ falaga ẹgbẹ oṣelu All Progressives Congress APC, Adams Oshiomole pẹlu bi awọn ọmọ ẹgbẹ naa kan ni ipinlẹ Edo ṣe lawọn jawe lọ rọọkun nile fun un. Lọjọ Iṣẹgun niroyin gbori afẹfẹ kankan lẹyin ti ẹka ẹgbẹ naa ni Benin tii ṣe olu ilu Edo kede pe awọn jawe lọ rọọkun n'le falaga ẹgbẹ naa ni ipinlẹ ohuin, Anselm Ojezua. Ko pẹ si igba naa ni ikede miran wa lati ile ijọba pe wọn ti yọ akọwe ẹgbẹ naa ati pe wọn tun kọwe lọ fidimọlẹ fun alaga ẹgbẹ naa lapapọ Adams Oshiomole. Titi di bi a ti ṣe n ṣe akojọpọ iroyin yii, Adams Oshiomole tabi alaṣẹ ẹgbẹ naa kankan loke ko tii fesi si igbesẹ yi. Lẹnu ọjọ mẹta yii ni fa ki n fa ti n waye laarin Gomina ipinlẹ Edo, Godwin Obaseki  ati Adams Oshiomole. Toun ti bi awọn agbagba ẹgbẹ naa ti ṣe gbiyanju lati dẹkun aigbọraẹniye laarin wọn,iṣẹlẹ to ṣẹlẹ yi n ṣafihan pe nnkan ko rọgbọ ni ipinlẹ naa falaga ẹgbẹ APC. Bi awọn kan ti ṣe ni awọn ko fẹ ri imi Oshiomole lakitan mọ lawọn agbarijọpọ alaga ijọba ibilẹ kan sọ pe gbọingbọin lawọn wa lẹyin rẹ. Gẹgẹ bi ohun ta ri ka ninu iwe iroyin Naijiria kan,atẹjade kan tawọn alaga Etsako West,Etsako Central fi sita sọ pe ''awa ni alaga ijọba ibilẹ mẹrindinlogun a o si mọ nipa ipade to waye nibi ti wọn ti kọwe akoniigbagbọ ninu rẹ mọ fun alaga ẹgbẹ wa Adams Oshiomole'' Wọn tẹsiwaju pe dipo Oshiomole,Gomina Godwin Obaseki lawọn ko ni igbagbọ ninu rẹ ati alaga ẹgbẹ APC ni ipinlẹ Edo,Anselm Ojezua. Wọn wa tẹnumọ pe Oshiomole ṣi ni alaga olori awọn ati pe ''wamuwamu lawọn wa lẹyin rẹ''"	https://www.bbc.com/yoruba/afrika-50400798
sports	Arsenal da àlejò ọ̀ràn fún Bournemouth, 3:0 ni wọ́n fi dá bàntẹ́ ìyà fún wọn	Ẹgbẹ agbabọọlu Arsenal ti fagba han ẹgbẹ agbabọọlu Bournemouth ninu ifẹsẹwọnsẹ Premier League to waye lọjọ Abamẹta. Ami ayo mẹta ọtọtọ ni Arsenal fi da bantẹ fun Bournemouth eyii to mu ki orin ọpẹ gba ẹnu awọn ololufẹ ikọ naa. Igba ti ifẹsẹwọnsẹ ọhun wọ iṣẹju marun un ni Martin Ødegaard kọkọ ṣi oju awọn Bournemouth wo. Nigba ti ifẹsẹwọnsẹ naa gbẹnule iṣẹju mọkanla gerege lo tun dan ẹnu awọn Bournemouth wo lẹẹkansi, ti bọọlu naa si ri ẹyin awọn naa. Ẹwẹ, nigba ti yoo fi di iṣẹju marunlelaadọta ti ifẹwọnsẹ ọhun bẹrẹ ni William Saliba sọ pe aisinibẹ ni ai ba wọn da si, eyii to mu ko ṣọ ami ayo Arsenal do aro mẹta ti ko gbọdọ da omi ọbẹ nu. Wayi, bo tilẹ jẹ awọn ọmọ ẹgbẹ agbabọọlu Bournemouth naa gbiyanju lati ṣe bii ọkunrin, amọ o jọ bi ẹni pe diẹ ọmọkunrin wọn ko to. Ẹwẹ, ninu ifẹsẹwọnsẹ to kọkọ waye, Tottenham ja fitafita ki wọn to ri goolu kan fi ṣagba Wolves. Nigba ti ifẹsẹwọnsẹ naa wọ iṣẹju kẹrinlelọgọta ni Harry Kane sọ ami kan sọsọ wọle. Pẹlu goolu naa, Harry Kane ti lewaju bayii gẹgẹbii agbabọọlu to gba goolu sinu awọn julọ ninu ẹgbẹ agbabọọlu kan naa lati igba ti Premier league ilẹ Gẹẹsi ti bẹrẹ ni nnkan bii ọgbọn ọdun sẹyin. Goolu marundinlaadọwa, (185 goals) ni Harry kane ti gba sinu awọn bayii.	https://www.bbc.com/yoruba/articles/cp9mejgel77o
entertainment	Yollywood: Àwọn òṣèré Yorùbá t'Élédùwà gbà fún àmọ́ tí wọn kìí ṣe ọmọ ilẹ̀ Yorùbá	"Yoruba bọ, wọn ibi ti ori ba da ni si laa gbe. Bi ọrọ ti ri ree fawọn gbajugbaja oṣere ori itage Yoruba ṣugbọn ti wọn kii ṣe ọmọbibi ilẹ kaarọ oo jiire. Ede Yoruba wọn dan mọran, koda wọn maa n pa owe ninu ere nibi ti ede Yoruba ye wọn de. Lootọọ ni wọn wa lati awọn ipinlẹ mii lapa Gusu orilẹede Naijiria, amọ ere ori itage Yoruba lori fi ran wọn. Wọnyii lawọn gbajugbaja oṣere ori itage Yoruba ti wọn kii ṣe ọmọ ilẹ Yoruba. Mercy Aigbe (Ipinlẹ Edo) Wọn bi oṣere Mercy Aigbe lọjọ kinni oṣu kinni ọdun 1978 ni ipinlẹ Edo. Yatọ si ere ṣiṣe, Aigbe tun maa n dari ere, bakan naa lo tun jẹ oniṣowo. Ilumọọka ni Mercy jẹ lagbo ere tiata Yoruba, odu ni kii ṣe aimọ fun oloko. Ilu Benin tii ṣe olu ilu ipinlẹ Edo lo ti wa. Kelvin Ikeduba (Ipinlẹ Delta) Odu ni Ọgbẹni Kelvin Ngozi Ikeduba lagbo oṣere tiata Yoruba, ki ṣe aimọ fun oloko. Ọjọ kọkanlelogun oṣu kẹjọ ọdun 1976 ni wọn bi Ikeduba. Oriṣiiriṣii ipa ni Ikeduba maa n ko ninu ere, eyi to si ti mu un gba oniruuru ami ẹyẹ nibi ere ṣiṣe. Bi Ikeduba ṣe maa n ṣere Yoruba naa lo maa n kopa ninu ere oloyinbo. Lootọọ ni Ikeduba jẹ ọmọ ipinlẹ Delta, ṣugbọn agbegbe Ebute-Meta niluu Eko ni wọn bi i si. Fathia Balogun (Ipinlẹ Delta) Ta ni ko mọ gbajugbaja oṣere Fathia Balogun lagbo ere ori itage Yoruba ayafi ẹni to ba fẹ ṣe eke. Ọmọ ipinlẹ Delta ni Fathia i ṣe. Ọjọ karun oṣu keji ọdun 2021 yii ni Fathia yoo pe ọdun mejilelaadọta loke eepẹ. Ilu Ikeja ni wọn bi Fathia si nipinlẹ Eko lọjọ karun un oṣu keji ọdun 1969. Toyin Abraham (Ipinlẹ Edo) Tọmọde tagba lo mọ Toyin Abraham ninu ere itage Yoruba ṣiṣe. Toyin gbaju gbaja lagbo oṣere Yoruba kii ṣe diẹ, koda o ti ṣe oriṣiiriṣii fiimu Yoruba. Amọ ọmọbibi ilu Auchi ni ipinlẹ Edo ni Toyin. Toyin maa n dari ere, koda o tun maa n ṣe olootu rere yatọ si ere ṣiṣe ti ọpọ mọ ọn si gan an. Ọjọ karun un oṣu kẹsan an ọdun 1982 ni wọn bi Toyin, o si gbe ilu Ibadan dagba. Oṣere tiata ẹgbe rẹ, Adeniyi Johnson ni Toyin kọkọ fẹ, amọ igbeyawo ọhun fori ṣanpọn ki o to fẹ Kola Ajeyemi ti wọn jọ wa papọ bayii. Regina Chukwu(Ipinle Enugu) Regina Chinedu Chuwku ti ọpọ mọ si Regina Chukwu jẹ ọmọ ipinlẹ Enugu amọ ilu Eko lo ti dagba. Ọjọ kẹtalelọgbọn oṣu kẹta ọdun 1980 ni wọn bi Regina. Ilu Eko lo ti lọ ile iwe girama ki o to tẹsiwaju lọ si ile iwe gbogbonṣe Lagos State Polytechnic. Regina ti kopa ninu oriṣiiriṣii ere bii Akun"", ""Awolu ati Awalu"", ""Ewatomi"", ""Idaro"", ""Ogunso"" atawọn ere Yoruba mii. Regina ṣe igbeyawo amọ o padanu ọkọ rẹ lẹyin ọdun mẹrin ti wọn ṣe igbeyawo. Ṣugbọn Eleduwa fi ọmọ meji, ọkunrin kan ati obinrin kan ta idile rẹ lọrẹ ki ọkọ rẹ to papoda."	https://www.bbc.com/yoruba/afrika-55508270
politics	Ajimobi School: Makinde ní Ajimobi, àwọn tó ṣàkóso iṣẹ́ àgbàṣe iléèwé Oba Akinbiyi lẹ́jọ́ láti jẹ́; Olowofela, kọmíṣọ́nà Ajimobi ní kí Makinde ó tẹlẹ̀ jẹ́jẹ́	Laipẹ yii ni gomina ipinlẹ Ọyọ paṣẹ iwadii lori bi wọn ṣe fa iwe iṣẹ agbaṣe oni irinwo miliọnu naira fun kikọ ileewe girama igbalode Oba Akinbiyi to wa lagbegbe Ọrẹmeji ni ilu Ibadan ya. Ni ọjọ Aje ni gomina Makinde pa aṣẹ yin lẹyin abẹwo rẹ si ileewe naa nibi ti iroyin sọ pe o ti ri  awọn ariwisi ti ko ṣe fi oju fo da. Gomina Makinde ṣalaye pe lai ti ju ọdun kan lọ, ogiri, atawọn ohun ẹṣọ iwọlẹ taili ti wọn lo ti n dibajẹ pẹlu afikun pe ko daju pe wọn kọ ile naa bi o ti ṣe  yẹ ni ibamu pẹlu ilana to tọna fun kikọ ile. O ni orukọ ileewe naa gan ti wọn kọ sori patako ti n ṣi danu. O ni awọn eeyan to wa nidi ikọle naa nigba naa yoo dahun ibeere lori idi ti wọn fi kọkọ fa iwe iṣẹ naa ya lọwọ kọngila ti wọn gbe fun, bakan naa lo ni wọn yoo tun dahun ibeere loribi wọn ṣe gbe iṣẹ naa fun eto oju awo lawo fi ngbọbẹ, direct labour pẹlu irinwo miliọnu  naira ti o si tun jẹ pe iṣẹkiṣẹ ni wọn ṣe. Amọṣa ọkan lara awọn kọmiṣọna ni iṣejọba gomina Ajimọbi nigba naa, Ọjọgbọn  Olowofẹla ti ke si Makinde pe ko fi oloogbe Ajimọbi lọrun silẹ ko si lalafia. Olowofẹla to jẹ kọmiṣọna feto ẹkọ nigba naa ṣalaye pe igba ti iṣẹ naa n falẹ lọwọ agbaṣẹṣe ti wọn gbe e fun to si han gbangba pe agbaṣẹṣe naa ko lagbara iṣẹ ti wọn gbe fun un naa ni gomina paṣẹ ki wọn gba iṣẹ agbaṣe naa kuro lọwọ rẹ ki wọn gbee fun ileeṣẹ ijọba to n mojuto iṣẹ ode lati pari. O ni o yẹ ki Makinde o yẹ gbogbo iwe akọsilẹ nipa iṣẹ naa wo  ko to bẹrẹ si ni sọ ọrọ alufansa si oloogbe Ajimọbi to jẹ gomina nigba ti wọn ṣe iṣẹ akanṣe naa.	https://www.bbc.com/yoruba/afrika-54976174
religion	Deeper Life Church Kidnap: Àwọn ajínigbé tú Pásítọ̀ Ìjọ Deeper Life sílẹ̀ lẹ́yìn ọjọ́ méje lákàtà wọn	Mọlẹbi Pasitọ ijọ Deeper Life kan tawọn ajinigbe ji lọ ninu ile ijọsin rẹ ti n ke Halleluyah orin ọpẹ lẹyin to gba itusilẹ. Ọjọ meje lo lo lahamọ ki o to pada sile lọdọ awọn mọlbi rẹ nilu Akure. Ọkan lara awọn ọmọ rẹ,Fowokemi, lo fidi ọrọ yi mulẹ fun ileeṣẹ BBC lọjọ Aiku. Fowokemi ko sọ boya awọn mọlẹbi san owo idoola bẹẹ si ni ko si aridaju pe awọn ọlọpaa lo doola Pasitọ naa. Ohun to daju ti Fowokemi tun fi to wa leti ni pe ile iwosan ni Paitọ Ogedengbe wa nibi to ti n gba itọju lọwọ. Lara ohun to n ja mọlẹbi laya nipa ijingbe Paitọ naa ni pe o ni ipenija ilera eyi to mu ki o nilo oogun loore koore. Ileeṣẹ ọlọpaa ko ti sọ nipa bi wọn se doola Pasitọ naa ṣugbọn ni kete ti a ba ti ribi bawọn sọrọ, a o fi to yin leti. Ọjọ Kẹwaa, Oṣu Karun un ni wọn ji pasitọ Godwin Mayomi Ogedengbe lẹyin to pari isin ninu ile ijọsin rẹ ni nkan bi aago mẹsan an alẹ. Awọn ẹbi ati ara Pasitọ ti wọn jigbe lọ ni ilu Akure ni awọn ko i tii gburo ẹnikẹni nigba ti wọn ti ji baba wọn gbe to jẹ pasitọ ijọ Deeper Life ni ilu Akure. Ọmọbinrin Pasitọ Ogedengbe, Fowokẹmi ni inu ipaya ati ibẹru ni awọn wa nitori awọn ajinigbe naa ko tii kan si wọn. O ni baba oun ni ilera to si ni awọn oogun ti oun lo ni ojoojumọ, amọ lati igba ti wọn ti jigbe lọ yii awọn ko gbọ nkankan. Bakan naa lo ni ikọ Amọtẹkun ati ileeṣẹ ọlọpaa naa ni awọn ko i tii kofiri awọn ajinigbe naa, wi pe ki awọn ẹbi farabalẹ. ''Ohun ti o n bawa lẹru ni wi pe a ko mọ bọya baba mi wa ni alaafia abi boya nkan mi ti ṣẹlẹ'' ''Ẹru n ba wa, ọkan wa si poruru si ijinigbe naa'' ''A n rọ ijọba, ileeṣẹ ọlọpaa ati ikọ Amọtẹkun lati ba wa wa baba wa nitori ilẹra ara rẹ'' Ọjọ Kẹwaa, Oṣu Karun un ni wọn ji pasitọ Godwin Mayomi Ogedengbe lẹyin to pari isin ninu ile ijọsin rẹ ni nkan bi aago mẹsan an alẹ. Inu idaamu ati ipọnju ni awọn ẹbi Pasitọ ijọ Deeper Life Church,Godwin Mayomi Ogedengbe wa lẹyin ti awọn ajinigbe yabo ṣọọṣi rẹ ni ilu Akure, nipinlẹ Ondo. Pasitọ Ogedengbe ni awọn ajinigbe naa jigbe lọ ni agbegbe Irẹṣẹ ni ilu Akurẹ. Ọmọbinrin Pasitọ naa to ba BBC Yoruba sọrọ, Fowokẹmi Ogedengbe ni baba oun nikan ni wọn jigbe lọ nigba ti awọn agbegbọn naa yabọ ṣọọṣi. Fowokemi ni ko pẹ ti awọn ijọ pari eto isin ni ṣọọsi, ti awọn agbebọn yawọle ni wọn ṣi n beere pe, ''pasitọ ijọ da''? ''Ori ikunlẹ ni pasitọ wa to n gbadura lẹyin ẹsin ki awọn ajinigbe to kii mọlẹ ti wọn si fi iya jẹ,ki wọn to gbe wọ inu ọkọ ti wọn si lọ'' ''Iyawo pasitọ ati awọn ara ijọ diẹ ṣi wa ni ile ijọsin lasiko ti iṣẹlẹ naa waye, amọ awọn ajinigbe na wọn ki wọn to gbe pasitọ nikan lọ ni nkan bi aago mẹsan alẹ.'' ''Awọn ajinigbe naa n sọ ede Pidgin nitori naa n ko le e sọ boya Yoruba ni wọn tabi Hausa.'' Fowokemi Ogedengbe fikun pe iya oun gbiyanju lati fi ọkọ tẹle wọn lẹyin ti wọn gbe baba oun, amọ niiṣe ni wọn bẹrẹ si ni yin ibọn lakọlakọ, ti wọn si salọ. Nibayii, awọn ẹbi pasitọ naa ti fi tọ ileeṣẹ ọlọpaa ati ikọ Amọtẹkun ni ipinlẹ Ondo leti lori iṣẹlẹ ijinigbe naa. Amọ, awọn ajinigbe ko i tii pe awọn ẹbi lati bere ohunkohun to jọ mọ owo ẹmi lọwọ wọn.	https://www.bbc.com/yoruba/media-57067567
health	Snake bite in toilet: Kí ló yẹ kóo sáré ṣe bí ejò bá ṣá ọ jẹ?	"E ku ewu ọdun Keresimesi ati ti ọdun tuntun ni ọpọ n kira wọn lasiko yii ni ọpọ rinrinajo lo si abule ati ẹyin odi lati lọ ṣe ọdun pẹlu ẹbi, ara ati iyekan wọn. Bakan naa ni awọn eeyan tun n fi sori ayelujara pe o ṣeeṣe ki ọpọ ejo afayafa maa jade wa ya oorun nitori ọyẹ to gbode kan lasiko yii. Eyi lo mu ki BBC Yoruba se akojopó ọna mẹfa ti ejo ko ṣe ni le bu ọjẹ lasiko pọpọṣinṣin ọdun yii. Ọna akọkọ ni ki eniyan ri pe ile igbọnsẹ tabi baluwe ko famimọra tabi dẹrun fun ejo lati wọle si inu rẹ Saaju ni iroyin jade losu kan se\yion lori ọrọ ejo. Pẹlu bi iroyin ṣe gbode kan lori bi ejo ṣe n dede wọ inu ile awọn eeyan tabi ki awọn eeyan dede ri ejo ko yọju lati inu ile igbọnsẹ wọn lo mu ki awọn eeyan maa beere ibeere ohu to yẹ lati ṣe bi ejo ba ṣa eeyan jẹ ati bi wọn ṣe lee dena rẹ. Ko si ẹni to lee mọ idi ti ejo fi wa ọna rapala wọ inu ile igbọnsẹ. Oṣiṣẹ awọn ọpa paipu to wọ inu ile ti BBC ba sọrọ to maa n ba awọn eeyan ṣiṣẹ inu yara igbọnsẹ sọ pe ọpọlọpọ eeyan lo maa n ro pe paipu to jade lati inu ile igbọnsẹ maa n ni omi ninu amọ o ni ko ri bẹẹ. Àwọn àjòjì ṣá obìnrin tó ń lọ gbálẹ̀ Ṣọ́ọ̀ṣì Deeper Life pa, ẹ̀jẹ̀ bo gbogbo ara rẹ̀ Ejò bu ìdí obìnrin kan jẹ nínú ilé ìgbọ̀nsẹ Kí ló mú ọkùnrin kan fi ejò Sèbé olóró pa aya rẹ̀ lójú oorun? Ohun márùn ún tí ejò ń jẹ Ejò bu abóyún jẹ nílé ìyàgbẹ́, ó kú pẹ̀lú oyún oṣù mẹ́jọ ní Kaduna ""Ọna bi wọn ṣe ṣe koto igbọnsẹ ni pe inu rẹ nikan ni omi maa n wa ati pe igba ti omi maa n wọ inu paipu ni igba ti eeyan ba tẹ omi lati ṣan igbẹ danu lẹyin teeyan ba ya igbẹ tan"". O tun sọ pe lara ọna kan ti ejo fi maa n wọ inu paipu ile igbọnsẹ ni yala lati inu tanki to wa ni ita tabi inu ""soakaway"" ti igbẹ ati itọ n lọ to ba ti fọ nibi kan tabi ti alafo kan ṣi silẹ fun ejo lati wọle. Gẹgẹ bi eyi ṣe wa n kọ awọn eeyan lominu bi ejo ṣe n san awọn eeyan ni adugbo wọn, ajọ isọkan agbaye, WHO ti n fi awọn imọran sita lori ohun to yẹ keeyan ṣe bi iriri yii ba ṣẹlẹ. - Gbe eeyan naa kuro nibi ti ejo ti san an tabi ki o le ejo naa kuro to ba ṣi yọju. - Yọ ohun kohun to ba le dain kuro ni oju ibi ti ejo ti bu ni naa jẹ - nkan bii oruka tabi ẹgba ọwọ tori o lee da wahala mii silẹ bi oju sisan yẹn ba wu. - Jẹ ki ẹni naa fi ara balẹ tori kii ṣe ọpọlọpọ gbogbo ejo sisan naa ni yoo fa iku ẹni naa loju ẹsẹ. - Ma jẹ ki ẹni naa gbera rara, iwọ ni koo gbe ẹni naa lọ si ile ibudo ilera kia kia. - Tẹ oju egbo ti ejo san naa pẹlu agbara - Ma ṣe lo oogun ibilẹ. - Ẹni naa le lo oogun oyinbo Paracetemol lati din ara riro ku tori bi ejo ba san ni jẹ, o maa n dun eeyan gidi gan. - Yi oju ni naa si ẹgbẹ tori ti o ba fẹ bi eebi. - Rii daju pe o n woo pe ẹni naa ṣi n mi Wo ọ̀ná tí àwọn okùnrin lè gbà ṣe ìfètòsọ́mọbíbí láì lo kọ́ndọ́ọ̀mù lásìkò ìbálòpọ̀ Kéére o! Wọ́n ti rí èèyàn méjì tó ní ẹ̀yà Covid-19 tuntun, ""Omicron variant"" nínú báàlù Ọlọ́pàá bẹ̀rẹ̀ ìwádìí àwọn olólùfẹ́ yìí tí wọ́n bá okú wọn ní ilé ìgbọ̀nsẹ̀ wọn Irọ́ ni pé ìjọba Naijiria ti n ṣètò láti gbá Sunday Igboho wá sí Naijiria - Ilana Omo Oodua Rii daju pe ina wa ni titan nigba ti o ba fẹ lo ile igbọnsẹ ki o le wo inu koto igbọnsẹ wo koo to gbe idi lee. Ma sọ ile igbọnsẹ rẹ di ibi ikẹru si - rii pe o n wa ni mimọ toni toni ni gbogbo igba. Lẹẹkọọkan, maa ṣe ayẹwo paipu, ""soakaway"", iho salanga, inu orule, ogiri to ba ni iho tabi to ba la tabi awọn nkan to ni ọmọri to ti ṣi silẹ. Ṣe atunṣe wọn lọgan ti o ba ti ri wọn."	https://www.bbc.com/yoruba/59449393
entertainment	Funmi Awelewa - N kò ní gbà kẹ lò mí tán, kẹ wá já mi jù sílẹ̀ bíi náírà márùn-ún àlòkù	"Ọ̀pọ̀lọpọ̀ àwọn olólùfẹ́ Orijafunmi Awelewa, lọ tí ń janu lójú òpó Instagram láti gbé sẹ́yìn gbajúgbajà òṣèré olólùfẹ́ wọn, tó sọ̀kò ọ̀rọ̀ lu àwọn akẹ́gbẹ́ rẹ̀. Àwọn akẹẹgbẹ́ rẹ̀ yìí ló ní wọ́n fẹ́ràn láti má sanwó iṣẹ́ tí wọ́n bá bẹ akẹ́gbẹ́ wọ́n láti kópa nínú sinimá agbéléwò. Gẹ́gẹ́ bí ó ṣe kọ́ soju òpó instagram rẹ̀,  ""ṣe ẹrí àwọn akẹ́gbẹ́ wa nínú eré tíátà, wọ́n fẹ́ràn láti máa bá àwọn ènìyàn ṣe, tí wọ́n bá rí àǹfààní lọ́dọ̀ ẹni náà ní. Ọmọ Iya mi jà f'órí rẹ̀. Awọ́n ènìyàn fẹ́ran láti lo ènìyàn, kì wọn sì já jù sílẹ̀ bí náírà márùn-ún àlòkù"" Orijafunmi ṣàlàyé pé kí gbogbo àwọn akẹ́gbẹ́ òun gbajumọ nǹkan tí yóò gbé oúnjẹ́ òòjọ́ wá sórí tábìlì wọ́n, nítorí lẹ́yìn ó rẹyìn, àwọn àti ẹbí nìkan ni yóò kojú nnkan tó bá jẹyọ. Ó fi kú pé kò sí anfaani kankan nínú kí ènìyàn jẹ́ ìlúmọ̀ọ́ká lai ni kọ́bọ̀ lápò. Ó wá ké sí àwọn akẹ́gbẹ́ rẹ̀ pé bí wọ́n bá pe oun si iṣẹ́, kí wọ́n ṣetán láti sanwó isẹ́ òun. Gbajúgbajà òṣèré náà, tí ọ̀pọ̀ mọ̀ sí Morili ni, ọ̀pọ̀ àwọn tó wà lókè kò ṣetán láti fà àwọn tó wà nílẹ̀ sókè, orí ara wọn nìkan ni wọn ń dù. Ọ̀pọ̀ àwọn olólùfẹ́ rẹ̀ ló ti wá ń kín ọ̀rọ̀ rẹ̀ lẹ́yìn pé, ọ̀rọ̀ Funmi Awelewa jána, àwọn òṣèré tíátà mìíràn pẹ̀lú wà lára àwọn tó gbàrùkù tí nǹkan ti Funmi sọ. Díẹ̀ lára àwọn tó kín Funmi lẹ́yìn lórí ọ̀rọ̀ náà rèé"	https://www.bbc.com/yoruba/afrika-57428338
health	Covid-19 Vaccination: Bí àwọn aráàlú kan ṣe fara mọ́ ṣíse àbẹ́rẹ́ àjẹsára ní ọ̀rànyàn ní àwọn míì ta kò ó	Ọkanojọkan ariwisi ti n waye lori igbẹsẹ ti ijọba fẹ gbe lati kan abẹrẹ Covid-19 nipa fun gbogbo eeyan ilu. Laipẹ yii ni awọn ijọba ipinlẹ kan kede rẹ pe ẹni ti ko ba tii gba abẹrẹ naa ko ni lanfani lati ba awọn eeyan pejọ pọ ni awọn ile ijọsin bi i Mọṣalaṣi tabi Ṣọọṣi. BBC Yoruba jade lọ si igboro lati gbọ ti ẹnu ara ilu lori igbesẹ naa, bẹẹ ni wọn ba akọroyin wa sọ ọpọlọpọ ọrọ ti ilẹ si kun. Arakunrin kan ti o ba wa sọrọ fi idi rẹ mulẹ wi pe, oun ko ti i gba abẹrẹ naa, bẹẹ si ni oun ko ni aniyan lati gbaa nitori ijọba orilẹede Naijiria n fi iya jẹ ara ilu. O tẹsiwaju wi pe, ọrọ abẹrẹ kọ lo ku lọrọ orilẹede Naijira biko ṣe igbesẹ ti yoo mu ki ara tu gbogbo eeyan ilu. Ọkunrin mii to ba wa sọrọ ṣe alaye wi pe, ko si ohun to buru ninu igbesẹ naa nitori irọrun igi ni irọrun ẹyẹ. O ni gbogbo eeyan lo yẹ ki o gba abẹrẹ naa ,ti ijọba ba le fi idi ẹ mulẹ wi pe ko ni ṣe ijamba si agọ ara ẹnikẹni. A tun ba awọn obinrin naa sọrọ lasiko ti a wa nigboro. Ọkan ninu wọn ni ko ṣeeṣe ki ijọba ni ki awọn eeyan ma lọ si ile ijọsin nitori aigba abẹrẹ COVID-19. O ni Iroyin ti awọn n gbọ ni pe awọn eeyan to gba abẹrẹ naa n ṣaisan, bo tilẹ jẹ pe ko si ayẹwo to fi idi ọrọ yii mulẹ. Obinrin ẹlẹẹkeji to ba wa sọrọ fi kun alaye naa wi pe ko tọ ki a maa gba abẹrẹ COVID-19 nitori pe ibinu Ọlọrun ni ajakalẹ aarun naa. O ni dipo ki a maa gba abẹrẹ naa, ohun ti o tọ ni ki a ra ọwọ ẹbẹ si Ọlọrun pe ki o dari ẹṣẹ jin orilẹede Naijiria. Arabinrin naa tẹsiwaju pe ohun kan ṣoṣo to le mu ki oun gba abẹrẹ naa ni ti Pasitọ awọn ni ṣooṣi ba kọkọ gbaa. O ṣeeṣe ki ijọba apapọ atawọn oṣiṣẹ lẹka eto ilera lorilẹede Naijiria bii NMA, JOHESU ati bẹẹ bẹẹ lọ o forigbari laipẹ lori kikan abẹrẹ ajẹsara COVID-19 nipa. Ijọba apapọ yan an lọjọ Iṣẹgun pe o ṣeeṣe ki oun bẹrẹ si ni ba ẹnikẹni to ba kuna ati gba abẹrẹ ajẹsara naa wi lẹyin ti ijọba ba ti pese rẹ si arọwọto awọn gbogbo eeyan. Oludari agba fun ajọ eto ilera alabọde lorilẹede Naijiria, NPHD, Faisal Shuaibu lo yan ọrọ naa, nibi ipade kan to ṣe pẹlu awọn akọroyin nilu Abuja. Bakan naa ni ile ẹjọ giga apapọ kan nilu PortHarcourt nipinlẹ Rivers, ti ka gomina ipinlẹ Edo, Godwin Obaseki lọwọ ko pe ko gbọdọ sọ gbigba abẹrẹ ajẹsara di ọranyan ni ipinlẹ naa. Awọn ẹgbẹ dokita, NMA pẹlu ẹgbẹ apapọ awọn oṣiṣẹ lẹka eto ilera, JOHESU ti faake kọri lori ọrọ yii. Bi ẹgbẹ awọn dokita ni Naijiria, NMA ṣe n sọ pe araalu ni ẹtọ lati kọ gbigba abẹrẹ ajẹsara naa, gẹgẹ bi ẹtọ ṣe wa fun wọn lati kọ gbigba itọju ilera. Bakan naa ni ijọba ipinlẹ Ondo naa paṣẹ lọjọ Aje pe, bo pẹ bo ya, awọn yoo fofin de gbogbo awọn ti ko ni ẹri gbigba abẹrẹ ajẹsara naa pe wọn ko gbọdọ wa si mọṣalaṣi, ṣọọṣi ati awọn ibudo ita gbangba miran. Ni tirẹ Oludari agba fun ajọ eto ilera alabọde lorilẹede Naijiria, NPHD, Faisal Shuaibu ni awọn ti ko gba abẹrẹ naa n ṣe akoba fun awọn eeyan miran lawujọ ni. O ni ko si igba ti ijọba ko ni tọ ipasẹ ipinlẹ Edo ati Ondo lori ọrọ naa lati lo ilana ofin lori wọn. Amọṣa ẹgbẹ apapọ awọn oṣiṣẹ lẹka eto ilera, JOHESU ni igbesẹ ti ijọba n gbero naa ko mu ọgbọn dani rara. Agbẹnusọ fun ẹgbẹ JOHESU, Olumide Akintayọ ni o di igba ti abẹrẹ ajẹsara naa ba pọ to fun araalu ki irufẹ igbesẹ naa to lee mu ọgbọn dani bi o ti wulẹ o mọ.	https://www.bbc.com/yoruba/afrika-58405944
politics	June 12: M.K.O Abiola: Eyi ni àwọn ńkan tó yẹ kí ẹ mọ̀ nípa rẹ̀	Àwọn iròyin tì ẹ leè ní ìfẹ̀ síí: Moshood Kashimaawo Olawale Abiola lo dije dupo aarẹ Naijiria lọdun 1993 labẹ ẹgbẹ oṣelu SDP. Oun ati Alhaji Babagana Kingibe ni wọn jọ dije labẹ ẹgbẹ oselu SDP nigba naa. Ojọ kejila, oṣu kẹfa, ọdun 1993 ni wọn ṣeto idibo naa nibi ti ọpọ gba pe Abiola gbegba oroke ki ijọba Babangidea to wọgile e nigba naa. Ojọ keje, oṣu keje, ọdun 1993 ni MKO Abiola jade laye nigba naa.	https://www.bbc.com/yoruba/afrika-44498528
politics	Free Salihu Tanko Yakasai Dawisu: Lẹ́yìn o rẹ́yìn, gómínà Ganduje Kano yọ Dawisu ní íṣẹ́ nítorí o sọ̀rọ̀ tako Ààrẹ Buhari	"Ijọba ipinlẹ Kano ti sọ idi ti awọn fi yọ olubadamọran pataki fun gomina ipinlẹ Kano, Dawisu ti wọn yọ niṣẹ lẹyin to sọrọ tako ijọba. Gomina ipinlẹ Kano, Umar Ganduje ni kosi ani-ani lori iyọninipo rẹ, o gbọdọ waye ni wara ṣeṣa. Ẹsun ti wọn fi kan an ni pe ko mu iṣẹ rẹ bii iṣẹ nitori oun sọ ọrọ ara rẹ tako ijọba, eleyii to lodi si ofin awọn oṣiṣẹ ijọba. Ijọba ipinlẹ Kano ni nitori naa ni awọn ṣe yọọ ni iṣẹ nitori ko tọ si lati bu ẹnu atẹ lu aarẹ Buhari. Ọrọ ti Dawisu ti wọn yọ nipo kọkọ sọ tako ijọba loju ọpọ Twitter rẹ ni pe, igbẹsẹ ijọba lori ọrọ Endsars fihan pe Aarẹ Buhari ko naa ni aarẹ ilu. Laipẹ yii lo tun sọ wi pe, ọrọ ijinigbe ojoojumọ yii fihan wi pe ijọba to wa lode ko kunjuwọn to. Lara awọn ọmọ Naijiria to bu ẹnu atẹ lu igbesẹ ijọba ipinlẹ Kano nipa iyọnipo naa ni gomina ipinlẹ Ekiti tẹlẹri, Ayo Fayose. Fayose ninu  ọrọ rẹ ni eniyan nla ni Dawisu nitori o sọrọ soke tako ijọba aarẹ Buhari nitori o tẹle ẹtọ rẹ to ni labẹ ijọba tiwantiwa. Lẹ́yìn wákìtí mẹ́rìnélógún ti Salihu Tanko Yakasai tó jẹ́ olùbádámọ̀ràn pàtàkì fún gónìmà Kano kọ sójú òpó Twitter rẹ̀ pé, ìjọba APC tí já àwọn ọmọ Nàìjíríà kùlẹ̀, ni ọpọ àwọn ènìyàn lórí Twitter tí n ke tantan pé, àwọn kò gbúro bábá ọlọ́mọ̀ mẹ́tà náà mọ láti bi wákàtí mẹ́rìnlá. Kìí ṣe ìgbà àkọ́ka rèé tí olùbádámọ̀ràn pàtàkì náà yóò fi ojú òpó Twitter rẹ̀ @dawisu bu ẹnu àtẹ lu ìjọba, ní ǹkan bi oṣù mẹ́rìn ni wọ́n fún ni iwe lọ dúró nílé díẹ̀ náà, nítoró ó sọ pé, Aàré Buhari kò mójú tó ọ̀rọ̀ ìfẹ́hónúhàn EndSars bótitó àti bóti yẹ'. Agbẹnusọ ọlọ́pàá ìpińlẹ̀ Kano, DSP Abdullahi Haruna ti BBC bá sọ̀rọ̀ lati mọ̀ bóyá wọ́n gbọ  pé wọ́n kò rí Salihu mọ́, sùgbọn ó ni kò sí ǹkan tó jọ bẹ́ẹ̀ báyìí. "" A ti gbọ́ ǹkankan nípa pé ó sọnù."" Bàbá Salihu to jẹ ilúmọ̀ọ́ká olóṣèlú, Tanko Yakasai sọ fun BBC pé, òun gbọ́ ìròyìn pé ọmọ oun wà ni ọgbà DSS. ""Ìròyìn tó tẹ̀ mí lọ́wọ́ báyìí ni pé, ọmọ mi wà lọ́dọ̀ àwọn DSS, ọ̀rọ tó sì wà nílẹ̀ kọjá pé ó kọ ǹkan  sójú òpó Twitter lánàá"" "" Gẹ́gẹ́ bi ẹbi, à sì n retí ǹkan ti yóò ṣẹ̀lẹ̀ ni oo, sùgbọn mo ní ìgbàgbọ pé àwọn ẹ̀gbọ́n rẹ̀ yóò ti bá àwọn aláṣẹ sọ̀rọ̀"". ""Sáájú àsìkò yìí ni mo ti sọ fún kó yé tako ọ̀rọ̀ ìjọba mọ́, nígbà tí ó kọ́ka kọ èyí ti ìjọba fi fún  ni iwé lọ jòkó nílé, mo sọ fun pé, tó bá fẹ́ bú ìjọba, ko kúrò lórí ipò tó dìmú, nítorí níwọn ìgbà tí ó bá ti wà níjọba, wọ́n yóò ri gẹ́gẹ bi ẹsẹ̀ nla ni."" Bákan náà, Abubakar Sadeeq to n mojú tó àwọn ojú òpó ìkànsíraẹni f;un ìpínlẹ Kano fi idí rẹ múlẹ̀ lójú òpó Twitter pé Salihu wa ni ọgbà DSS lọ́wọ́lọ́wọ́. BBC kan sí ìjọba ìpinlẹ̀ Kano, lásikò ti a pe kọmísọ̀nà ètò ìròyìn, Muhammed Garba láti sọ si ọ̀rọ náà sùgbọn kò gbé aago rẹ̀ bákan náà ni kò fèsì si àtẹ̀jísẹ́ rẹ̀ lórí ọ̀rọ̀ náà. Tani Dawisu? Salihu Tanko Yakasai ti gbogbo ènìyàn mọ̀ sí Dawisu lójú òpó Twitter jẹ́ olùbádámọ̀ràn pàtàkì fún gómìnà Ganduje ìpínlẹ̀ Kano lori  ètò ìròyìn. Òun ni adarí ètò ìròyìn àti ìbáràẹni sọ̀rọ̀ ni ilé ìjọba Kano tẹ́lẹ̀rí. Bákan náà lo ti fi ìgbà kan jẹ olùdásílẹ̀ ''Curator of Global Shapers Community'' ti World Economic Forum, ẹka ti ìpínlẹ̀ Kano. Salihu Tanko jẹ oníròyin gẹ́gẹ́ bi ìṣẹ tó yàn láàyò lówùrọ̀ ọjọ́, o si ti n kọ ìròyìn fún CNN Politico àti Ynaija to jẹ iwe iroyin orí ayélujára. O ti kawe ni Harvard tẹlẹ̀ rí, o si tú jẹ́ olóṣèlú abẹ́lé láti bi ogún ọdún sẹ́yìn. Bákan náà lo ma n ṣiṣẹ́ ìdàgbàsókè fún ìlú. Nínú Oṣù Kéwàá, ọdún 2020, ìjọba ìpińlẹ̀ Kano ti dádúró lẹ́nu isẹ́ gẹ́gẹ́ bi olùbádámọ̀ràn pàtàkì fún gómìnà, nítorí o bú ẹnu àtẹ lu ààre Muhammadu Buhari lójú òpó Twitter, pé irú ọwọ́ to fi mú ìfẹhónúhàn ọ̀rọ ìwóde EndSars ko dara tó. Nínú àtẹ̀jáde ti kọmísọ́nà ètò ìròyìn, Muhammad Garba fí síta, lo tí sọ pé ọ̀kàn lara pàtàkì iṣẹ́ ìlú àti asojú ìjọba ni láti mọ irú ǹkan ti ènìyàn yóò máa kọ síta lórí ayélujára nítori pé, ó máa n dá wàhálà sílẹ̀. Láìpẹ́ yìí ni ọkùnrin náà kọ sójú òpó Twitter rl pé, bí ẹgbẹ́ òṣèlú All Progressives Congress ṣe n mu ọ̀rọ ètò ààbò ko dára tó bi àwọn ọ̀daràn ṣe n fi ojojúmọ ji ènìyàn gbé. Abubakar to jẹ́ alábojúto àwọn opó ìkànsíraẹni ni ìpínlẹ̀ Kano fikdi rẹ múlẹ̀ pé, @diwasu wà ni gbaga àwọn ọtẹlẹ̀m'úyẹ́ DSS Ọ̀pọ̀ àwọn ọmọ Nàìjíría ló ti bó sójú òpó Twitter lati fi ẹdun ọkàn wọn hàn pé àwọn àjọ DSS gbé ọkùnrin náà."	https://www.bbc.com/yoruba/56216089
politics	Nyesom Wike: Gómìnà Wike dá rúgúdù sílẹ̀ láàárín ọlọ́pàá, Sífú dìfẹǹsì lórí ẹsùn fàyàwọ́ epo rọ̀bì	"Gomina ipinlẹ Rivers, Wike ti da rugudu silẹ laarin awọn ọlọpaa, atawọn sifu difẹnsi lẹyin to fi ẹsun kan awọn agbofinro kan pe wọn n ṣe fayawọ epo, wọn si n da awọn ibudo ipọnpo ti ko bofinmu silẹ kaakiri. Gomina Wike, lasiko to n fun awọn alaga kansu nipinlẹ naa laṣẹ lati ko orukọ awọn eeyan to n da ibupo ipọnpo ti ko bofinmu silẹ ni ipinlẹ naa fi ẹsun kan awọn oṣiṣẹ ọlọpaa ati sifu difẹnsi, NSCDC kan to ni wọn ni ibudo ipọnpo  nibẹ. Gomina ipinlẹ Rivers tọka si ọga ọlọpaa agbegbe kan nibẹ pẹlu oṣiṣẹ ikọ to n gbogunti biba dukia ilu jẹ nileeṣẹ Sifu difẹnsi kan gẹgẹ bi apẹrẹ awọn agbofinro to n gbẹyin bẹbọ jẹ lori ọrọ fayawọ epo rọbi nipinlẹ naa. Wike ni: ""O ṣeni laanu pe lorilẹede yii, awọn agbofinro lo tun n lọwọ ninu iwa fayawọ epo rọbi. O ṣe mi ni kayeefi o ọga ọlọpaa Kọmiṣọnna. Mo dupẹ pe ẹ ti gbe ga ọlọpaa ilu Rumuji to ni ile ipọnpo rọbi ti ko bofinmu kuro, ṣugbọn mo fẹ ki ẹ gbe e kuro ni ipinlẹ yii patapata. Mi o lee jẹ gomina ni ipinlẹ ti agbofinro yoo tun maa lọwọ ninu iwa fayawọ epo rọbi. Ẹ gbe e lọ si ipinlẹ yoowu ti wọn ba ti fi aye gba fayawọ epo rọbi."" Bakan naa lo ni wọn gbọdọ gbe oṣiṣẹ agbofinro sifu difẹnsi naa kuro pẹlu nitori iwa agbẹyinbẹbọjẹ patapata ni wọn n hu yii ti ko si yẹ ko jẹ awọn ti a fi si idi didẹkun iwa fayawọ epo gan an ni yoo maa lọwọ ninu rẹ. Awọn ẹsun ti Gomina Wike la mọ awọn oṣiṣẹ ọlọpaa ati NSCDC yii ti n da ọpọlọpọ rugudu silẹ laarin agbo ileeṣẹ agbofinro mejeeji yii ti awọn alaṣẹ wọn si ti n gbe igbesẹ lori ọna ati ṣe afọmọ ẹrẹ ti igbesẹ naa taba aṣọ ala ileeṣẹ agbofinro wọn. Iroyin sọ pe ileeṣẹ ọlọpaa ti gbe ọga ọlọpaa torukọ rẹ jade lori iwa ibajẹ naa kuro lagbegbe naa, wọn si ti gbe igbimọ oluwadi kan kalẹ labọ ga ọlọpaa ACP kan lati tan ina wadii iṣẹlẹ naa."	https://www.bbc.com/yoruba/afrika-60014174
religion	"'Àwa Ebira tí wà ní Owo fún ""Donkey years"" ẹ má na ìka àbùkù sí wa lórí ìkọlù Kátólíìkì Owo'"	"""Bí Ọ́lọ́run bá ṣeé tí ọwọ wa tẹ àwọn tó páàyàn ní Ìjọ Kátólíìkì Owo, a ò lu jẹ̀jẹ̀rẹ̀ sí wọn lára ká tó pe agbófinró"" Awọn Ebira Ondo ti sọrọ pe ki awọn eeyan ma na ika abuku si awọn lori ikọlu ijọ Katoliiki ilu Owo nipinlẹ Ondo to waye loṣu bii melo kan sẹyin. Olubadamọran tẹlẹri fun gomina ipinlẹ Ondo lori ọrọ to kan awọn ẹya Ebira, to n gbe ni ipinlẹ naa, Hassan Ahette ba BBC Yoruba sọrọ to ṣi ṣalaye iha ti awọn ẹya Ebira ni Ondo kọ si iṣẹlẹ to waye ni ijọ Katoliiki ilu Owo. Iṣẹlẹ naa jẹ eyi ti awọn to ṣekọlu sibẹ pa ọpọlọpọ eniyan. Eyi jẹ esi si ero awọn eeyan kaakiri ti wọn ro pe awọn eeyan Ebira lo ṣe ikọlu si ijọ Katoliiki Owo naa."	https://www.bbc.com/yoruba/articles/crgd6rgdqrno
politics	Imam Afeez Akinola declares for Presidency: Ànọ́bì gan ló ni òṣèlú, Islam gangan ló ni òṣèlú, báyìí ló ṣe pàṣẹ fún mi	"""Laarin ọdun kan gbogbo ohun to ti bajẹ lo maa to, walahi, aṣẹ Ọlọrun ni"". Ọjọ diẹ sẹyin lọsẹ yii ni Alfa Olasupo Akinola naa bọ sita pe oun n kede lati dije du ipo Aarẹ Naijiria lọdun 2023. Lori ayelujara, aworan rẹ wa kaakiri to gbe aworan ara rẹ ati ipo to n lọ fun dani. Ṣé lóòtọ́ ni pé mo leè jẹ́ ''virgin"" kí ẹ̀jẹ̀ má sì yọ lálẹ́ ọjọ́ ìgbéyàwó? - Ìwádìí fìhàn Ọ̀gá Àgbà Ọlọ́pàá sọ ìgbà tí wọ́n ó gbé ọkọ akọrin Osinachi tó dolóògbé lọ sí iléẹjọ́ Mo tọrọ àforíjì lórí fídíò tí mo gbé jáde, tó ń mú àwọn èèyàn pè mí - Bukunmi Oluwashina Olasupo kede erongba rẹ niwaju awọn ọmọ ìjọ rẹ n'ilu Ibadan lọjọ Aiku. Ọrọ to si gba ori ayelujara kan lọjọ naa ni pe Ọlọrun lo sọ fun oun pe ki oun dide lọ gbe apoti idibo lati di aarẹ. Eyi lo mu ki BBC Yoruba gbera lọ si ilu Ibadan nibi ti Alfa yii fi ṣe ibudo lati jẹ ko tan imọlẹ si ọrọ lerefee ti awọn eeyan n ka lori ayelujara. Ọlọ́run ló sọ fún mi kí n lọ dupò ààrẹ Naijiria ní 2023, ohun tó sọ fún mi rèé - Ìmàámù Afeez Akinola Oluwo, tètè yípadà nídìí títàbùkù Yorùbá tori ewe ń bẹ̀, òògùn wà 'Ó dá mi lójú pé kò ní sí ìdìbò sípò gómìnà ní Osun, Ekiti láíláí ní ọdun 2022!' Ọ̀rọ̀ Ayo Adebanjo pé kí Tinubu, Osinbajo yọwọ́ ní dídu ipò ààrẹ, ṣé gbogbo ẹgbẹ́ Afenifere lọ́wọ́ síi báyìí? Àwọn ọ̀dọ́ ló leè gba Naijiria là kúrò ní oko ẹrú –Imam Akeugbagold Nibẹ la ti rii wipe Ọmọwe gaan ni Alfa yii to si tun ni imọ kikun nipa ẹsin Islam ati pe eyi ko fa a kuro ninu oṣelu gẹgẹ bo ṣe n ṣe takuntakun ninu ẹgbẹ oṣelu rẹ, APC bo ṣe sọ. ""Lati igba ti mo ti pari ile ẹkọ ti mo si darapọ mọ oṣelu, gbogbo awọn adari to ti dide ni mo n tẹle tọkantọkan"". O ni lati ileewe naa ni Ọlọrun ti ni oun fẹ lo oun lati tun orilẹede yii ṣe. Iha ti ẹsin Islam kọ si òṣelu pọ gidi gan, imọ ti aye ko lee dari oṣelu, eeyan Ọlọhun naa lo le dari orilẹede yii, ti yoo mu aye bintin bayii"". Sheikh ni oun mọ pe gbogbo eeyan lo maa n gbadura ni Naijiria torinaa ki gogbo wọn lọ gbadura si orukọ oun wo boya oun ni ki wọn si gbaruku ti oun. O fi kun un pe bi oun ba di aarẹ, onikaluku ni yoo maa ṣe ẹsin rẹ lọtọọtọ. Wo àwọn ọmọ Yorùbá mẹ́fà tí ẹnu ń kùn lórí ìbò ààrẹ ọdún 2023 Rotimi Amaechi, mínísítà fétò ìrìnnà kéde ìpinnu láti díje fún ipò ààrẹ Nàìjíríà Tinubu hùwà ọdàlẹ̀, Ọlọ́run kó sì ní gbà fún un lórí èròngbà rẹ̀ - Ohanaeze Ndigbo 'Fásitì Nàìjíríà kò gbà mi wọlé ló mú mi sá lọ Ukraine, àmọ́ ohun tí ojú mi rí nínú ogun náà rèé kí ń tó sá wá Nàìjíríà'"	https://www.bbc.com/yoruba/afrika-61172350
politics	Election Tribunal: Lai Muhammed àti Oshiomole ní òfo ni ẹjọ́ kòtẹ́milọ́rùn PDP yóò já sí	Ọrọ ko tii jẹ rodo lọ mumi lori idajọ ti igbimọ olugbẹjọ nipa awuyewuye ibo aarẹ gbe kalẹ, eyi to ni aroye oludije fun ipo aarẹ fẹgbẹ oselu PDP, Alhaji Atiku Abubakar se niwaju igbimọ naa ko lẹsẹ nlẹ. Lara awọn ohun to n jẹyọ lẹyin idajọ naa ni bi awọn alasẹ ati ẹgbẹ oselu APC lapapọ se n fi ẹgbẹ PDP to gbe wọn lọ sile ẹjọ se yẹyẹ. Ijọba apapọ ilẹ yii, ti ẹgbẹ oselu APC n dari lo kọkọ kesi ẹgbẹ oselu PDP pe, ta ba le ni, ta ba ba ni iwọn laa bani se ọta mọ, yoo si dara ki PDP tete yara mọ agba lẹgbọn, ko si tọrọ aforiji lọwọ APC pe ko ma binu. Minisita feto iroyin ati asa, Lai Muhammed lo kede bẹẹ nigba to n fesi lori idajọ ti igbimọ olugbẹjọ naa gbe kalẹ lọjọru. Sugbọn ẹgbẹ oselu PDP naa ti wa fesi pada fun pe yoo dara ki ẹgbẹ APC ati Lai Muhammed dunnu mọ niwọn lori idajọ naa, nitori ẹni to ba rin ẹrin igbẹyin lo ri ẹrin rin. Akọwe ipolongo fẹgbẹ PDP Kọla Ọlọgbọndiyan salaye pe, idajọ ti APC n dunnu si yii ko lee jẹyọ nile ẹjọ to ga julọ lorilẹede yii, ti awọn si ti setan lati tun ẹjọ naa gbe dide nibẹ. Bakan naa ni alaga fun ẹgbẹ oselu APC, Adams Oshiomole naa ti n rẹrin keke si ọrọ PDP yii, to si ni bi wọn ba fẹ, wọn lee pe ẹjọ kotẹmilọrun ni kootu agbaye, ohun to si da ohun loju ni pe pabo naa ni ọrọ wọn yoo ja si. Lasiko to n jẹwọ pẹlu awọn akọroyin nile ijọba nilu Abuja lẹyin to se ipade tan pẹlu aarẹ Buhari, Oshiomole salaye pe gbigba fun Ọlọrun ni isisnmi, ko si si ẹjọ kankan to tuntun ti PDP fẹ gbe lọ sile ẹjọ to ga julọ nilẹ yii nitori wọn ko ni ẹri kankan gidi to fi ẹsẹ mulẹ.	https://www.bbc.com/yoruba/afrika-49685339
religion	Passover Night: Òjíṣẹ́ Ọlọ́run ní o lè gbàdúrà ìparí ọdún nílé rẹ láì lọ sí ṣọ́ọ̀ṣì	"Lílọ ""Cross-over night"" kò ní kí ọdún ó yabo láì ní ìpinnu tàbí ètò f'ọ́dún tuntun- Pásítọ̀ Ajifowowe Cross-over night: Pásítọ̀ Ajifowowe ní ""o lè gbàdúrà ìparí ọdún nílé rẹ láì lọ sí ṣọ́ọ̀ṣì"" A ko gbọdọ tapa si ofin ijọba lori adura ipari ọdun 2020 si 2021 nitori ajakalẹ arun coronavirus. Pasitọ Alfred Femi Ajifowowe lo sọrọ yii fun BBC Yoruba. Bẹẹ ba gbagbe, ijọba ipinlẹ Eko ti sọ tẹlẹ pe ẹnikẹni to ba tapa si ofin konile o gbele lati ago mejila oru si ago mẹrin owurọ, yoo sanwo itanran lati ẹgbẹrun lọna ogun naira sí ẹgbẹrun lọna ẹẹdẹgbẹta naira. Nigba to n fesi si ọrọ yii, Pasitọ Ajifowowe sọ pe iwe mímọ ní kí a maa bọwọ fun awọn alaṣẹ. O ni ""fun idi eyi, awọn Kristẹni ni lati gbọran, ki wọn si gbadura ipari ọdun yala nile wọn tabi ki wọn ṣe isin ipari ọdun ninu ṣọọṣi wọn ki o si pari si ago mọkanla dipo mejila to maa n pari tẹlẹ."" ""Ni ṣọọṣi tiwa, ago mọkanla alẹ la o pari isin adura opin ọdun wa, ki awọn eeyan le lanfaani lati pada si ile wọn ki iṣede to bẹrẹ laago mejila."" Pasitọ Ajifowowe ni ""lilọ si ""Cross-over night"" ko ni ki ọdun o yabo fun eeyan, bi ko ṣe ki eeyan ni ipinnu lori ọdun tuntun."" Pasitọ Ajifowowe ni ko sí ohun kan ti yoo yipada fun ẹnikẹni ti ko ba ni ipinnu tabi eto fun ọdun tuntun. O ni ko si ohun to wa ninu ""Cross-over night"" ju kí eeyan fi ọna ara rẹ le Ọlọrun lọwọ ninu gbadura lọ. Bakanna, olugbe ilu Eko ti ko darukọ ara rẹ sọ fún BBC Yoruba sọ pe, fun anfaani araalu ni ijọba ṣe sọ pe k'awọn eeyan gbe ile wọn lati ago mejila oru si ago mẹrin owurọ. O ṣalaye siwaju síi pe Ọlọrun gan an lo fi awọn alaṣẹ ijọba sori oye, eyi to tumọ si pe ""a gbọdọ gbọran sí wọn lẹnu."" Arabinrin naa tun sọ pe ko si bi awọn eeyan ko ṣe ni sun mọ ara wọn ju bo ti yẹ lọ ninu isin ""Cross-over night."" Obinrin naa fikun ọrọ rẹ pe awon eeyan le ṣe isin ipari ọdun nile wọn lai lọ si ṣọọṣi. Bi itankalẹ arun Covid-19 ṣe peleke si ni Naijiria, awọn gomina ipinlẹ kọọkan to fi mọ apapọ ẹgbẹ Kristẹni ni Naijiria wọgile ìsìn aisun ọdun tuntun, ti wọn maa ṣe lọdọọdun. Asiko isin yii lawọn ile ìjọsìn máa n fi sadura ati ìsìn lati fi sure nkan daada ti wọn ba n fẹ lọdun tuntun. ""Ìsìn oru ọdun tuntun ""Cross over service"" je ìsìn pàtàkì fawọn Kristẹni àti awọn musulumi kọọkan ṣugbọn nitori ajakalẹ Covid-19, ilana oriṣirisi ni wọn gbé kalẹ t'awọn mi sí wọgile ìsìn naa lodun yii. Awọn ipinlẹ kan nilẹ kaarọ o jiire ti wọgile ìsìn yi patapata lọdọ wọn. Ijọba Eko lo kọkọ wọgile ìsìn oru mojumọ naa, to sì ni awọn ṣe bẹẹ nitori aṣẹ ijọba apapọ lori isede ago mejila oru sí aagọ mẹrin afẹmọjumọ. Pẹlu ilana tí ijọba gbe kalẹ yii, ọpọ àwọn ilé ìjọsìn n gbero lati ko idaji ọmọ ijọ wọn jọ lati ṣe ìsìn, ki gbedeke akoko isede to to. Ni ipinlẹ Ogun, ijọba fòfin de ìsìn aisun ọdun tabi ipejọpọ kankan ni ipinle ọhun. Amọ ṣa ẹgbẹ ọmọ Kristẹni ipinlẹ naa fẹ ki ijọba gbẹsẹ kuro lórí òfin yii. Ijọba Oyo ko fi oju kekere mu ọrọ yii, ti wọn sì ti fohun silẹ pe awọn ko ni yẹ lori ipinu wiwọgile ijọsin aisun ọjọ ọdun. Sugbọn iroyin to tun tẹ wa lọw nirọlẹ Ọjọru lo fi lede pe ìjọba Oyo naa tun ti pahunda, to si faaye gba awọn ile ijọsin lati se aisun ọdun. Amọ o fi ote le pe awọn ọmọ igbimọ amusẹya lori Coronavirus yoo maa lọ yika awọn ile ijọsin naa lati ri pe ero to wa nibẹ ko ju aadọta lọ. Nipinlẹ Ondo, Alaga tẹẹkoto lori kikoju Covid-19 ni ipinlẹ Ondo, Adesegun Fatusi ni, ko daa to ki olori awujọ tabi ẹsin maa kesi awọn eeyan lati tapa si ofin ijọba lori ọrọ ilera. Ni ti ijọba ipinlẹ Osun, o ti kọkọ wọgile isin yii sugbọn wọn tun ipinu wọn da ro. Kọmisana feto iroyin Funke Egbemode sọ pe, ijọba to n gbaroye araalu ni awọn jẹ, nitori naa, lawọn fi yi ipinu pada lori isin aisun ọjọ ọdun tawọn wọgile saaju. O sọ pe ""Ijọba Osun ti pinu lati jẹ ki awọn eeyan korajọ fun isin yii sugbọn ile ijọsin ti yoo ba se isin gbọdọ ri pe awọn eeyan pari rẹ lasiko, ti wọn ko si ni kọja aago kan oru'' Isin Cross over ori ayelujara: Ohun ti ile ijọsin Redeemed Christian Church sọ fun awọn ọmọ ijọ rẹ ni pe lori ayelujara lawọn yoo ti se isin tọdun aisun dun tawọn. Ninu atẹjade ti wọn fi sita, wọn ni eyi wa lati bọwọ fun ilana tawọn ijọba apapọ ati ipinlẹ gbe jade nitori itankalẹ Covid-19. Bakan naa ni ijọ Winners Chapel ti kọkọ kede pe isin aisun ọdun ko ni waye ni gbogbo ẹka ijọ naasutgbọn nigba to ya, lo tun da ọrọ rẹ ro, to si ni isin naa yoo waye pẹlu awọn ilana kan. Bo ti lẹ jẹ wi pe oludasilẹ ijọ naa ti saaju bẹnu atẹ lu idena akojọpọ ijọsin, amọ Bisọọbu David Oyedepo ni oun yi ipinu pada nitori isin tawọn maa n se kii kọja ago mẹwa si ago mẹrin owurọ ni gbogbo ọjọ Kọkanlelọgbọn osu Kejila ọdọọdun. O ni dipo isin oru ọjọ ọdun, awọn yoo se isin lọjọbọ ti yoo gba awọn ni nkan bi wakati meji si mẹta, ati pe, lọjọ ọdun awọn yoo se isin kan laago meje aarọ, tawọn yoo si fi han lori ayelujara. Bẹẹ naa ni oludasilẹ ijọ Mountain of Fire and Miracles Ministry, sọ pe ijọsin awọn yoo waye laarin ago mẹsan si mọkanla. O ni eyi to ku awọn yoo maa se lori ayelujara titi wọ ọjọ ọdun. Ni ti ijọ Deeper, awọn sọ pe ago mẹwa alẹ lawọn yoo bẹrẹ isin aisun ọdun tuntun. Covenant Christian Centre to wa ni Eko sọ pe awọn eeyan yoo kopa ninu isin awọn laarin ago meje alẹ si ago mẹsan alẹ.Amọ eyi to ku awọn yoo se loju opo ayelujara lati ago mọkanla alẹ di ago kan owurọ. CAN ti saaju sọ fun BBC pe awọn ko mọ nkankan nipa ilana ti ijọba gbe kalẹ lori isin oru aisun ọdun sugbọn wọn yi ohun pada ninu atẹjade kan. Aarẹ CAN Samson Ayokunle sọ fun gbogbo awọn ile ijọsin Naijiria lati bọwọ fun ofin ki wọn si tẹle ilana ijọba nipa isin ọjọ aisun ọdun. Wọn ni ko si ''ifarajin to pọju lati wa ọna idẹkun ajakalẹ yi patapaa'' CAN wa parọwa sawọn ile ijọsin gbogbo nipinlẹ ti ijọba ti wọgileisin yi  lati se isin wọn ki ọjọ to lọ ki wọn si palẹmọ o pẹ ju ago mọkanla alẹ. Ẹgbẹ́ ọmọlẹ́yìn Kírístì ni Nàìjíríà (CAN) ti rọ àwọn ìjọ ni gbogbo ìpinlẹ̀ Nàìjíríà, tó fi mọ ìlú Abuja, láti tẹ̀lé gbogbo ìlànà ìjọba lórí ọ̀rọ̀ Covid-19. Nínú ọ̀rọ̀ rẹ̀, àgbẹnusọ ààrẹ CAN, Pásítọ̀ Bayo Oladeji tó sọ̀rọ̀ lórúkọ ààrẹ ẹgbẹ́, Dókítà Supo Ayokunle ni, gbogbo àwọn alága ìpínlẹ̀ ni àwọn ti jọ sọ̀rọ̀ yé pọ láti tẹ̀lé òfin ti ìjọba ìpínlẹ̀ ti wọ́n wà bá là sílẹ̀ lori sise aisun ọdun tuntun. Oladeji ní gẹ́gẹ́ bi ìròyìn tó tẹ́ ẹgbẹ́ CAN àpapọ̀ lọ́wọ́, ìjọba apapọ̀ kò fi ìgbà kankan sọ pé ki àwọn ìjọ máse péjú fún ètò ìsìn ìrékọjá sínú ọdún tuntun, sùgbọ́n àwọn ìpińlẹ̀ kan sọ pé, lá kò sí ǹkan tó jọ ọ́. Gẹ́gẹ́ bí ìgbésẹ̀ tí àjọ CAN ń gbé, àwọn yóò fi àtẹjáde kan síta lónìí ọjọ́ ìṣẹ́gún láti sọ fún gbogbo àwọn ọmọ ẹgbẹ́ láti tẹ̀lé ǹkan ti ìjọba ìpínlẹ̀ wọ́n bá sọ. Oladeji sàlàye pé, ó ṣeni láànu pé, sọ́ọ̀sì nìkan ni ìjọba n kọjú sí lórí títèlé àlàálẹ̀ òfin Covid-19, bí ó ti lẹ̀ jẹ́ pé gbogbo òfin yìí ni àwọn ìjọ ń tẹ̀lé. ""Tí ẹ bá lọ sínú àwọn ọjà wa, kò sí ẹni tọ n tèlé ìlàna òfin Covid-19, ko si si ẹni tó mú wọ́n si. Kódà gbogbo àwọn olóṣèlú wa ni à n ri lóri amóhùnmáwòràn bi wọ́n ṣe n ṣe ètò òṣèlú láì tẹ̀lé òfin Covid-19 sùgbọ́n tó bá ti di ọ̀rọ̀ sọ̀ọ́sì..."" Bákan náà lo rọ àwọn ìjọ pé, ki wọ́n fi alafo tó péye silẹ̀ dáada láàrín àwọn ara sọ́ọ̀sì ki wọ́n ma ba fún pọ́. Ó tún ni àwọn rọ wọ́n kí wọ́n ṣe ìsìrìn náà sáájú àsìkò tí wọ́n maa n ṣee tẹ́lẹ̀ ki olúkúlùkù sì pàda síé wọ́n kí ilẹ̀ tó ṣú. ""Gbogbo ǹkan ti ìjọba n ṣe yìí fún ànfàní olúkúlùkù ni, nítórí náà gbogbo ǹkan ti a bá le ṣe, láti dẹ́kun àjàkálẹ̀ ààrùn Covid-19 ki ó fi kásẹ̀ nílẹ̀, ni à ó ṣe"". ""Tí a bá ti ṣe, ti àìsàn yìí bá ti lọ pátápátá, à ó pada si bí a ṣe ń ṣe tẹ́lẹ̀"". Bákan náà ló tun rọ àwọn ìjọ tó ni onírúúrú ààyè nínu ilé ìjọsin wọ́n, pé ki wọ́n pin àwọn ènìyàn síbẹ̀ tàbi kí wọ́n pín ìsì wọ́n sí ọ̀nà ọ̀tọ̀ọ̀tọ, ki èrò má ba pọ nínú ìsìn. Sáájú àsìkò yìí ni ẹ̀ka CAN ti ìpínlẹ̀ Ondo ti ni, kò sí ǹkan tó kan àwọn pẹ̀lú ọ̀rọ̀ ìjọba nítórí náà àwọn yóò ṣe ìsìn òpin ọdún ní tàwọ́n."	https://www.bbc.com/yoruba/afrika-55473968
politics	Ṣ﻿é lóòtọ́ ni àwọn jàndùkú kọlu Atiku àti ikọ̀ ìpolongo rẹ̀ ní Borno?	Iroyin to n lọ ni pe awọn ọdọ kan kọlu awọn ọkọ oludije sipo aarẹ lati inu ẹgbẹ oṣelu PDP, Atiku Abubakar nipinlẹ Borno. Ikọlu naa waye lasiko ti awọn ọkọ̀ naa n lọ si gbagede Ramat Square nilu Maiduguri, lati ba awọn alatilyin rẹ sọrọ. Niṣe ni wọn ba awọn ọkọ naa jẹ, ti wọn si fọ gilaasi awọn kan. Iroyin sọ pe o to aadọrin eeyan to farapa nibi ikọlu ọhun. Ninu fidio kan to n lọ kaakiri lori ayelujara, ọpọlọpọ awọn ọkọ ipolongo Atiku ni wọn ba jẹ. Ẹgbẹ oṣelu PDP ti bu ẹnu atẹ lu ikọlu naa. Ẹgbẹ naa sọ pe awọn janduku ẹgbẹ oṣelu APC to n ṣe ijọba lọwọ nipinlẹ Borno lo wa lẹyin ikọlu naa. Ṣugbọn ijọba ipinlẹ naa sọ pe irọ ni. Agbẹnusọ wọn, Isa Gusau sọ pe o ṣeeṣe ko jẹ PDP funra wọn lo pete ikọlu naa. Eyi kii ṣe igba akọkọ ti iroyin jade pe awọn janduku kọlu ikọ ipolongo oloṣelu ni Naijiria. Ọpọ igba si ni dukia ati ẹmi awọn eeyan ma n ṣofo sinu awọn ikọlu bẹẹ. Ileeṣẹ ọlọpaa nipinlẹ Borno ti sọ pe ayederu ni iroyin to ni awọn janduku kọlu awọn ọkọ ipolongo oludije ẹgbẹ PDP. Agbẹnusọ ọlọpaa nipinlẹ naa, ASP Kamilu Shatambaya sọ fun awọn akọroyin pe gbọyi-sọyi iroyin lasan ni pe wọn kọlu ikọ ipolongo Atiku. “Awọn oṣiṣẹ alaabo wa pẹlu Atiku Abubakar nigba to lọ si aafin Shehu ilu Borno, ati nigba to lọ si gbagede Ramat. “Koda, kọmisanna ọlọpaa wa nibi eto naa lati ri i daju pe o lọ lai si wahala kankan.” ASP Shatambaya sọ pe awọn tun lọ kaakiri awọn ileewosan lati wo boya eeyan mẹrinlelaadọrin ti wọn lo farapa wa nibẹ, amọ awọn ko ri ẹnikẹni. Ṣugbọn o, o ni awọn mu ọkunrin kan, Danladi Abbas nitori pe o n gbiyanju lati sọ òkúta lu awọn ọkọ to ba Atiku rin loju ọna wọn si papakọ ọkọ ofurufu ilu Maiduguri.	https://www.bbc.com/yoruba/articles/cjjvejlywp6o
politics	Who are the Talibans: Àwọn wo gan ni Taliban to da ojú ìjọba bolẹ̀ ní Afganistan?	Ọdun 2001 ni awọn ọmọ ogun Afganistan ni adehun pẹlu ileeṣẹ ọmọ ogun Amẹrika le Taliban kuro lori ijọba ilẹ naa, ṣugbọn laarin oṣu diẹ ni Taliban bẹrẹ awọn ikọlu kan pẹlu erongba lati gba ijọba pada lọwọ ijọba. Lẹyin ogun ọdun ni Afganistan, ilẹ Amẹrika pinnu lati ko gbogbo jagunjagun rẹ kuro nilẹ naa titi oṣu Kẹsan an ọdun yii. Ni 2018, Taliban ni ijiroro pẹlu ijọba Amẹrika, ṣugbọn nigba ti yoo fi di oṣu Keji ọdun 2020, awọn mejeji wọnu adehun alaafia niluu Doha, eyii to n tumọ si pe ijọba Amẹrika yoo ko awọn ọmọ ogun rẹ kuro ni Afganistan. Adehun naa tun sọ pe ikọ Taliban ko ni ṣe ikọlu si ikọ ọmọ ogun Afganistan mọ, bakan naa ni Taliban ko ni de awọn agbegbe kan ti wọn jọjọ fọwọ si ninu adehun ọhun. Ṣugbọn lẹyin ọdun kan, Taliban bẹrẹ si n kọlu awọn ọmọ ogun ilẹ Afganistan atawọn eeyan ilu, eyii to mu ki Taliban ni ilọsiwaju ninu akitiyan rẹ lati ja ijọba gba. Nnkan bii ibẹrẹ ọdun 1990 ni wọn da Taliban silẹ lagbegbe oke ọya orilẹ-ede Afganistan lẹyin ti awọn ọmọ ogun Soviet Union fi ilẹ naa silẹ. Iroyin ni wọn bẹrẹ pẹlu awọn eto ẹsin, eyii ti ilẹ Saudi Arabia n ṣagbatẹru rẹ lọdun naa lọhun nibi ti wọn ti maa n waasu nipa eṣin Sunni, to jẹ apakan ẹsin Islam. Lọdun naa lọhun, Taliban ṣeleri lati da alaafia pada si agbegbe Pashun, eyii ti ko jina si ala Pakistan ati Afganistan, wọn si tun ṣeleri pe awọn yoo ri daju pe ofin Sharia to ba ẹsin Islam mu ni awọn yoo maa lo latio dari ilu ti awọn ba de ori alefa. Lati Guusu iwọ-oorun Afganistan, Taliban bẹrẹ si n gbajumọ siwaju si. Ni 1995, wọn gba agbegbe Herat to jẹ ala Iran, lẹyin ọdun diẹ si wọn tun gba olu ilu ilẹ naa, iyẹn Kabul lẹyin ti wọn ti kọkọ rọ Aarẹ Burhanuddi Rabani loye. Nigba ti yoo fi di ọdun 1998, Taliban ti n dari nnkan bii ida aadọrin ilẹ naa. Awọn eeyan ilẹ naa kọkọ tẹwọ gba ijọba Taliban nitori wọn gba wọn lọwọ wahala awọn mujahideen, wọn si tun ṣe gudugudu meje ati yaya mẹfa lati gbogun ti iwa ajẹbanu. Ṣugbọn Taliban gbe awọn ofin tuntun kan kalẹ  labẹ ofin Sharia, bii ki wọn maa bẹ apaayan lori, ki wọn maa ge ọwọ awọn to ba jale, ati bẹẹ bẹẹ lọ. Bakan naa ni Taliban tun fofin de tẹlifiṣọn wiwo, gbigbọ taka-sufe, lilọ si ile sinima, bẹẹ ni wọn ko tun faye gba ọmọbinrin ti ọjọ ori rẹ ko tii pe mẹwaa lati maa lọ sile ẹkọ. Nigba to ya, awọn araalu bẹrẹ si n fẹsun kan Taliban pe wọn n tẹ ẹtọ awọn eeyan loju mọlẹ. Bo tilẹ jẹ pe orilẹ-ede Pakistan n sẹ pe oun ko lọwọ ninu iṣẹjọba Taliban, o wa lara awọn orilẹ-ede to tẹwọ gba ẹgbẹ naa, toun ti Saudi Arabia ati United Aran Emirates, UAE. Nigba to ya, Taliba n dukoko mọ Pakistan pe oun yoo da oju ijọba rẹ bolẹ lagbegbe Ariwa-iwọ-oorun rẹ. Ni 2021, Taliban yinbọn lu Malala Yousafzai, to jẹ ọmọ ilẹ Pakistan lasiko to n bọ lati ilu Mingora. Lẹyin ọdun meji si asiko naa ni Taliban kọlu ile ẹkọ kan lagbegbe Peshawar. Ọpọ eeyan kaakiri agbaye lo ti bẹrẹ si n bu ẹnu atẹ lu ẹgbẹ Taliban nitori atilẹyin ti wọn ṣe fun ẹgbẹ agbesumọmi Al-Qaeda lẹyin ti wọn kọlu ile itaja agbaye, World Trade Center lọjọ kọkanla, oṣu Kẹsan an, ọdun 2011. Ninu oṣu Kẹwaa ọdun kan naa ni ijọba Amẹrika ko ọmọ ogun rẹ lọ si Afganistan to si bẹrẹ si n kọlu awọn ọmọ ogun Taliban, eyii to da oju ijọba ẹgbẹ naa bolẹ to si le ẹgbẹ naa kuro lori iṣejọba orilẹ-ede ọhun. Ninu awọn ikọlu ọhun ni Amẹrika ti mu awọn adari ẹgbẹ naa bii Mullah Mohammad Omara ti Osama Bin Laden. Bo tilẹ jẹ pe awọn ọmọ ogun ilẹ okeere pọ ni Afganistan, ẹgbẹ naa gbiyanju lati gba ijọba pada, eyii to da orilẹ-ede ọhun pada sinu ibẹru bojo ti awọn eeyan rẹ ko tii ri lati ọdun 2001. Lọdun 2016, ijọba Amẹrika ṣekupa Mullar mansour to jẹ ọkan pataki lara aọn olori ẹgbẹ naa, ṣugbọn ẹgbẹ ọhun fi igabkeji rẹ, Mawlawi Hibatullah Akhundzada rọpo rẹ, oun ṣi ni olori naa titi di oni. Lẹyin ti Taliban tọwọ bọwe alafia pẹlu ọmọ ogun ilẹ okeere lọdun 2020, wọn dẹwọ igbogun ti awọn ohun meremere ati ile ijọba laari ilu, ṣugbọn wọn bẹrẹ si  n ṣekupa awọn eekan ilu. Lara awọn eekan ti wọn wọn n doju ija kọ ni awọn akọroyin, adajọ, ajafẹtọ ọmọniyan, awọn obinrin to di ipo agbara mu, eti bẹẹ lọ. Bo tilẹ jẹ pe awọn eeyan n kọminu lori aṣeyọri ti Taliban n ṣe ni Afganistan, Aarẹ Amẹrika, Joe Biden kede ninu oṣu Kẹrin ọdun 2021 pe oun yoo koo gbogbo ọmọ ogun ilẹ Amẹrika kuro lorilẹ-ede naa ko ti di ọjọ kọkanla, oṣu Kẹsan an, ọdun kan naa. Lẹyin ọpọ ọdun ti Amẹika ti n gbogun ti Taliban, Taliban bẹrẹ si n ṣaṣeyọri ni bo ṣe n gba awọn agbege kan pada lọwọ ijọba ilẹ naa lẹyin ti Amẹrika yọ ọwọ rẹ kuro ninu ogun ọhun. Ni bayii, ọpọ eeyan lo gabgbọ pe agbara ti Taliban ni lọwọ ti pọ ju idiyele agbara ti wọn ni lọdun 2001, ni bi wọn ṣe ni ẹgbẹrun marundinlaadọrun un ọmọ ogun ni ikawọ gẹgẹ bii Nato ṣe sọ. Itẹsiwaju naa pọ to bẹ ti adari ikọ ọmọ ogun Amẹrika si Afganistan, Austin Miller fi sọ pe, o ṣeeṣe ki ogun abẹlẹ bẹ silẹ lorilẹ-ede ọhun. Ẹwẹ, pupọ ninu awọn ilu ti Taliban gba ni ko lọwọ ija ninu lẹyin ti awọn ọmọ ogun Afganistan jọwọ ohun ija wọn ki awọn alaiṣẹ ma baa ba ija ọhun lọ. Bakan naa, iroyin kan lati ilẹ Amẹrika ti sọ ṣaaju pe o ṣeeṣe ki Taliban gba ijọba Afganistan laarin oṣu mẹfa ti Amẹrika ba le ko awọn ọmọ ogun rẹ kuro nilẹ ọhun.	https://www.bbc.com/yoruba/58230743
politics	Dino Melaye: Ẹ̀yin ara Ondo, ẹ kígbe pé kò fẹ́ èrú ìbò, kí ìbò yín má ba à wọmi	"Sẹnatọ Dino Melaye to soju ẹkun idibo Iwọ Oorun Guusu Kogi nile asofin agba kẹjọ to kọja ti gba awọn eeyan ipinlẹ Ondo nimọran lati bẹrẹ si kigbe pe awọn tako eru ibo. Melaye ni bibẹẹkọ awọn to fẹ yi ibo yoo yi esi ibo ọjọ Satide to n bọ mọ wọn lọwọ, ti wọn ko ba bẹrẹ si ni mu igbe bọnu bayii pe ki magomago ibo mase waye. Dino Melaye gbe imọran yii kalẹ lori eto ileesẹ BBC Kan pẹlu afikun pe bi ariwo tawọn eeyan ipinlẹ Edo pa lati tako ibo yiyi lo jẹ ki aseyọri ibo gomina waye nibẹ. Bakan naa ni Sẹnatọ nile asofin agba kẹjọ naa tun gba awọn ọmọ Naijiria nimọran pe ki wọn mase maa gbẹnu dakẹ, amọ ki wọn pariwo sita lati tako awọn igbesẹ ijọba ti ko ba dun mọ wọn ninu. ""Dipo ki ijọba maa bẹru araalu to gbe wọn sipo, araalu lo n bẹru ijọba bayii nitori ibẹru ti ijọba ti gbin sọkan wọn, wsn ko si fẹ ku tabi lọ si atimọle. Se ni ijọba tun n di kun ẹru araalu lasiko yii ti Coronavirus ti mu ki ọrọ aje ọpọ eeyan dẹnu kọlẹ, to si jẹ pe ara ilu lo n pese owo fun ijọba, dipo ki ijọba wa ọna ti yoo fi mu adinkun ba ajaga to wuwo to wa lọrun awọn araalu."" Melaye ni ẹẹmẹta ree tijọba ti safikun owo epo lati igba ti Coronavirus ti bẹrẹ, ti kii ba si se ijọba ti aarẹ n se, se o yẹ ko tun safikun owo ina ati owo ori ọja lasiko yii. O wa gba ijọba nimọran lati jẹ ki eto atunto orilẹede yii tawọn araalu n beere fun waye bibẹẹ kọ, fun ara atunto ni yoo se ara rẹ, eyi to lee mu iyapa ati ipinya waye fun Naijiria. Nigba to n sọrọ lori bawọn ọmọ orilẹede yii se n beere fun wiwọgile ẹka ọlọpaa SARS to n gbogun ti iwa idigunjale, asofin agba naa ni aarẹ Buhari funra rẹ lo yẹ ko bọ sita lati kede pe oun wọgile isẹ awọn SARs yii, bi bẹẹ kọ, iyipada kankan ko ni waye. ""Se bi igba kẹrin ree laarin ọdun mẹta ti wọn yoo kede pe awọn fofin de ẹka SARS amọ irọ lo wa nidi rẹ, o digba ti aarẹ ba sọrọ, ki wọn to mu isẹ se lori rẹ, gbogbo ohun tawọn ọlọpaa n sọ yẹ, irọ ni."" Nigba to n salaye ọna to gba ko ọrọ jọ, to fi di onile ati mọto rẹpẹtẹ, to si n wọ asọ asiko, Melaye ni oun ko lọwọ ninu iwa ọdaran, bẹẹ ni oun ko gba isẹ agbase lọdọ ijọba, nitori wọn ko ba ti ri idi oun. ""Isẹ to mọ ni mo n se. Mo n se katakara ilẹ ati ile, okoowo nilẹ yii ati loke okun, bẹẹ ni mo si tun nko ọja wọle. Ọdọ to ba si fẹ mọ nipa okoowo to lee tete mu owo wọle, lee kan si mi, to ba si jẹ pe mo n se mọkaruru ni, ijọba ko ba ti ridi mi."" Lakotan, Dino Melaye ni oun fẹran orin kikọ pupọ, to si seese lọjọ iwaju, ki oun gbe awo orin jade sita tabi ki oun di akọrin. ""Orin wa ninu ẹjẹ mi, Ọlọrun si lo fi ami ororo yan mi lati maa kọrin, ọna kan ree ti mo si n gba lati fi ọrọ ransẹ sawọn eeyan, bẹẹ ni orin n sisẹ ti mo n ran-an."" Bakan naa lo fikun pe olootọ ẹda ni oun, ẹni to korira ka maa fi dudu pe funfun, iwa otitọ yii si ni oun yoo maa sọ titi lai naani inu ẹgbẹ oselu ti oun wa."	https://www.bbc.com/yoruba/afrika-54441443
health	'Láti ojú orun, ohùn kan máa ń tọ́ka ewé àti ègbòogi sí mi, báyìí la ṣe ń ṣe agbo fún ǹkan ọmọ ọkùnrin'	"Sisi Alagbo Abuja tẹẹ n ri yii, gbajumọ ni, akọṣẹmọṣẹ si ni ninu iṣẹ ti o yan laayo. Ọmọ bibi ipinlẹ Oyo ni Eniola Fagbemi to sọ fun BBC pe oun ba iṣẹ agbo yii laye ni tori wọn bi oun sinu rẹ ni. ""Lati kekere, mo jẹ ẹni to fẹran ewe ati egbo ati iṣẹṣe, wọn sọ fun mi pe nigba ti mo maa fi gbọnju mọọ, iya baba mi to n ṣee ti jade laye"". Olu ilu orilẹede yii, Abuja lo fi ṣe ibugbe. ""Ọdun meji ni mei kọ iṣ agbo, iya to kọ mi si kọ mi ni gbogbo tinu tode iṣẹ agbo kiki"". Eniola Alagbo tun mẹnu ba bi o ṣe dagba, awọn ipenija to doju kọ ati bo ṣe bori rẹ to jajabọ lọwọ iporuru ọkan to n baa finra nigba naa lẹyin igba to padanu ẹbi rẹ. Bakan naa lo ṣalaye bi wọn ṣe maa n gbe awọn agbo to ba fẹ fi ranṣẹ si oke okun lọ si laabu ayẹwo ki wọn to lee fi ran awọn ọlọkọ ofurufu. ""A maa n ki agbo ti a maa pakeeji rẹ ranṣẹ lọ si Australia, Amẹrika ati kaakiri orilẹede agbaye bo til jẹ pe mi o tii ni ṣọọbu, ile mi ni mo ṣi n lo"". Asiko yii lo yan iṣẹ agbo laayo to si n ṣe aṣeyọri ninu rẹ titi to fi di gbajumọ de oke okun ninu iṣẹ agbo kiki."	https://www.bbc.com/yoruba/articles/c4np6yykd5yo
politics	PDP Crisis: Ologbondiyan ní ìjà inú ẹgbẹ́ náà kò sẹ̀yìn ìbò 2023, kìí ṣe nǹkan bàbàrà	"Iṣẹlẹ  to n waye lọwọ ninu ẹgbẹ People's Democratic Party  (PDP) jẹ nnkan ti o ma n waye ni gbogbo ẹgbẹ paapaa julọ ti o ba ti sunmọ asiko ti idibo miran n bọ. Eyi ni alaye Kola Ọlọgbọdiyan, to jẹ akọwe ipolongo ẹgbẹ oṣelu PDP nilu Abuja lasiko ifọrọwerọ pẹlu BBC News Yoruba. Kọla Ologbondiyan ni, gbogbo ọmọ ẹgbẹ naa ni o maa n fẹ ki ipo ẹni ti yoo jẹ alaga ẹgbẹ fun saa miiran bọ sọdọ rẹ, nitori naa gbọmisi-omi-oto to n lọ lọwọ yii yoo bẹ silẹ. Bakan naa lo fikun pe àwọn to ti jẹ mínísítà tabi gomina tẹlẹ ti parapọ bayii, lati ri daju pe wọn mu alaafia wọ inu ẹgbẹ ati lati ṣe nnkan ti iwe ofin ẹgbẹ sọ laarin osu mẹrin to ku fun ipade gbogboogbo. O wa pe fun ifẹnuko awọn ọmọ ẹgbẹ lojuna lati mu ki awọn ọmọ Nàìjíría le bọ nínu oko iya ti wọn wa. O ni ẹgbẹ ko gbọdọ fi han pe aarin awọn ko gun, ki wọn le mọ pe awọn setan lati dije, sùgbọn ọpọ lo n reti lati ṣe nnkan ti yoo han si gbogbo eniyan. ""Saaju ọdun 2015, iwa jagidijagan ni ẹgbẹ oṣelu All Progressive Congress (APC) n hu nitori pe wọn fẹ gba ijọba sugbọn gẹgẹ bi ẹgbẹ to ti sinlu ri, ẹgbẹ oṣẹlu PDP mọ ilu tò nitori pe nigba ti wọn wa nipo aye, ko nira fun ara ilu bi asiko yii"" Ologbondiyan ni gbogbo nnkan ti ẹgbẹ oselu APC sọ pe awọn yoo se lasiko ti wọn n pologo ibo, lati bi ọdun mẹfa si asiko yii, ko si eyi ti wọn mu ṣẹ. Akọwe Ipolongo ẹgbẹ oṣelu PDP ni ""ti a ba ni ki a gbe ẹgbẹ oṣelu APC si ori iwọn, òdo pọnbele ni wọn gba nitori ko si larija aseyọri kankan paapaa julọ lori ọrọ eto aabo. Ologbọndiyan naa oju ọmọ Naijiria ti la ju pe ki eniyan maa se nnkan to pinu lati ṣe i ko ba ṣe awọn ọmọ Naijiria yoo yọ danu. O rọ awọn ọdọ ati obinrin lasiko yii lati wa dije nitori pe ẹgbẹ PDP ti fi aaye silẹ lati mu ki nnkan ki o rọrun fun wọn. O ní ni asiko yii, owo ìkanlẹkun nikan ni PDP n gba bayii lojuna lati mu ki awọn eniyan le darapọ mọ ẹgbẹ, ki wọn si le kopa ninu eto oselu. Ibi ti ọrọ alaga ẹgbẹ oselu Peoples Democratic Party,Uche Secondus yoo ja si ko ti foju han pẹlu bi ipade awọn Gomina ẹgbẹ naa ko se fẹnu ko lori ọrọ rẹ. Nibi ipade to waye ni Abuja lọjọ Aje lo yẹ ki wọn ti sọ boya Secondus yoo si wa lori ipo tabi ki wọn yọ saaju ipade gbogbogbo ẹgbẹ losu Kọkanla ọdun. Amọ a gbọ pe ipade igbimọ amusẹya ẹgbẹ naa ko panupọ sọna kan lori ọrọ yii. Ninu awọn ọmọ igbimọ naa, awọn mẹfa kan ni ko kọwe fipo silẹ tawọn iyoku ko si faramọ, amọ eyi ko tan sibẹ. Awọn ọmọ ẹgbẹ to wa nile asojusofin naa ko fimọ sọkan lori iyọninipo Secondus. Bi a ko ba gbagbe lỌ́jọbọ to kọja yii ni igbimọ majẹkobaje ẹgbẹ da si ọrọ awọn ọmọ igbimọ alasẹ ẹgbẹ meje to kọwe fiposilẹ. Ninu awọn to lewaju ki Secondus fipo silẹ ni Gomina Nyesom Wike ti ipinlẹ Rivers, to ni Secondus n pete pero lati tun dije dupo alaga lasiko ipade apero ẹgbẹ to n bọ lọna ni. Lẹyin ti wọn se eleyi tan, wọn ba awọn akọroyin sọrọ, ti wọn si ni awọn yoo jiroro laarin ọrọ mẹta lori bi wọn yoo se yanju aawọ to n koju ẹgbẹ naa. Abalọ ababọ ijiroro yi ni eleyi taa tun gbọ pe wọn ko ti fẹnu ko lori boya Secondus yoo si wa lori oye tabi ko ko ẹru rẹ kuro gẹgẹ bi alaga ẹgbẹ. Ni ọjọ Aje yii kanna, awọn Gomina kan ti wọn wa lẹyin Secondus ti Aminu Waziri Tambuwal Gomina ipinlẹ Sokoto lewaju wọn, si duro gbọin lẹyin Secondus pe ko pari saa rẹ gẹgẹ bi alaga ẹgbẹ. Tambuwal, lasiko to n ba awọn akọroyn sọrọ ni awọn yoo si tẹsiwaju pẹlu ipade naa, tawọn yoo si yanju ọrọ ni tunbi n nubi. Nibi ti gbogbo eleyi ti n waye naa ni awọn ọmọ ẹgbẹ yii kan ti se iwọde pe dandan ni ki Secondus fipo silẹ gẹgẹ bi alaga. Niwaju olu ileesẹ ẹgbẹ naa tii se Wadata Plaza, ni iwọde ifẹhonuhan yii ti waye. Labẹ asia ikọ ti wọn pe orukọ rẹ ni Save PDP group mii, wọn ti ko ara wọn jọ pe ki Secondus fipo silẹ nitori pe ko kaju osunwọn. Saaju ka to sọ nkan ti Secondus naa sọ, o tọ ka fi lelẹ pe Gomina Seriake Dickson tipinlẹ Bayelsa wa lara awọn to duro bi ike lẹyin Secondus. Bẹẹ naa ni awọn Gomina kan ninu ẹgbẹ ni dandan, ki Secondus pari saa rẹ gẹgẹ bi alaga ati pe ipade gbogbo gboo ẹgbẹ nikan lo lagbara lati yọ ni ipo. Ipade gbogboogbo yii lawọn to fẹ yọ Secondus lawọn ko le duro de nitori Secondus yoo fidi ẹsẹ rẹ mulẹ nipo alaga. Ninu atẹjade tiẹ, Secondus sọ pe oun ko se nkankan to yẹ ki wọn fi yọ kuro nipo alaga. O fi ọrọ yi sita ninu atẹjade to pe akori rẹ ni ''Idi ti mi o le fi fipo silẹ'' Ike Abonyi to jẹ agbẹnusọ rẹ lo fi sita lọjọ Aje ni Abuja. Ni soki nkan ti Secondus sọ ninu atẹjade naa ni pe, ki awọn eeyan perete to n pe fun ifiposilẹ rẹ jade sita lati wa sọ fun araye idi ti wọn fi fẹ ki oun si ipo silẹ. Ipade awọn Gomina si n tẹsiwaju loni tii se ọjọ Isẹgun."	https://www.bbc.com/yoruba/afrika-58155599
sports	FA CUP FINAL 2020: Lacazette ṣàlàyé ìdí tí Arsenal ṣé gbọ́dọ̀ fìdí Chelsea rẹmi ní àṣekágbá	Idojuti nla ni yoo jẹ ti a ko ba le gba ife ẹyẹ  FA Cup tori naa, tọkan tọkan laa fi n reti ifẹsẹwọnsẹ wa pẹlu Chelsea ninu aṣekagba idije FA Cup ti yoo waye loni. Atamataṣe ẹgbẹ agbabọọlu Arsenal, Alexander Lacazzette lo sọ bẹẹ, to si ni awọn ko fẹ ki ife yi bọ mọ awọn lọwọ. O ni ohun nikan lọna kan to ku, tawọn ko fi ni di ẹni yẹyẹ ni saa bọọlu ọdun yi. Bi Arsenal ba kọ lati fidi Chelsea rẹmi, wọn ko ni le tẹsiwaju lati kopa ninu idije Europa League ọdun yii. Lọwọlọwọ, ipo Kẹjọ ti wọn wa lori afara ti ja wọn ni ireti ṣugbọn ti wọn ba fi le na Chelsea ni Wembley, wọn yoo lanfaani lati kopa ninu idije Europa. Lacazette sọ pe ''A padanu awọn anfaani kan to yẹ ki a fi gbegba oroke'' ''Saa bọọlu yii ko rọgbọ, a ti paarọ akọni-mọọgba wa, a ni isinmi ọlọjọ-gbọọrọ, a tun parọ awọn agbabọọlu wa kan'' O ni toun ti pe saa bọọlu yii jẹ ọkan lara awọn to gbomi mu fun oun, oun wa gbegba oroke ni Arsenal n,i nitori naa, ''ife FA Cup ṣe pataki gan ni gbigba'' Akọnimọọgba ikọ Chelsea Frank Lampard ati akẹgbẹ rẹ Mikel Arteta jijọ n gbiyanju lati gba ife yii ni igba akọkọ wọn, bi akọnimọọgba. Arsenal ti gba ife ẹyẹ FA Cup ni igba mẹtala sẹyin.	https://www.bbc.com/yoruba/ere-idaraya-53619460
entertainment	Baba Ijesha: Látìgbà tí mo ti dé láhámọ́ ọlọ́pàá ni mo ti ń rí ẹ̀jẹ̀ nínú ìgbọ̀nsẹ̀ mi	"Lẹyin ti ile ẹjọ gba oniduro rẹ lori ẹsun aṣemaṣe pẹlu majesin ti wọn fi kan an, gbajumọ oṣere tiata, Ọlanrewaju James ti ọpọ mọ si Baba Ijẹṣa, ti pariwo sita pe oun n ri ẹjẹ ninu igbọnsẹ oun. Baba Ijẹṣa sọrọ soke ninu fidio kan to n ja ranyinranyin kaakiri lori ayelujara nibi ti wọn ti n se ayẹwo ara rẹ ni ileewosan to ti lọ gba itọju. Ninu fidio naa ni Baba Ijesha ti salaye pe lati igba ti oun ti ti ahamọ ọlọpaa de, ilera oun ko ri bakan naa mọ. Baba Ijesha ni wọn fi bata gba oun lori lọpọ igba ati ni bẹbẹrẹ idi lasiko ti oun wa ni ahamọ, eyi to ni o wa lara idi ti ilera oun ko fi ji pepe mọ. Nigba to n dahun ibeere ti dokita n bii, Baba Ijesha dahun pe ""Bi igba ti wọn n lu olu lori mi lo ṣe maa n ri, bi ori ba n fọ mi, ti irora rẹ si maa n kọja afarada."" Ni Ọjọbọ, ọjọ kẹrinlelogun oṣu kẹfa ọdun 2021 ni ile ẹjọ gba oniduro Baba Ijẹsha lẹyin ọpọlọpọ ọsẹ ni ahamọ ọlọpaa ni Panti nilu Eko."	https://www.bbc.com/yoruba/57628944
politics	Gbogbo ìrírí tí mo ní ní ìlú Òyìnbó àti iléeṣẹ́ tí mo dá sílẹ̀ lọ́hùún, mo fẹ́ wá fi darí ìpínlẹ̀ Osun - Olùdíje ADP	"Oludije sipo gomina labẹ asia ẹgbẹ oṣelu ADP, Kehinde Munirudeen Atanda ti sọ pe gbogbo iriri toun ti ri ko jọ loke okun ni oun yoo lo lati fi tun ipinlẹ Osun ṣe bi oun ba di gomina. O sọ ninu ifọrọwanilẹnuwo pẹlu BBC Yoruba pe ifẹ ti oun ni si awọn araalu lo mu oun gbe apoti idibo lati di gomina. ""Tẹẹ ba wo bi gbogbo nkan ṣe n lọ ni ilu wa, nkan o lọ bo ṣe lọ bii igba ti awa wa ni kekere ti nkan dara ju bayii lọ"". Oun naa tun mẹnu ba gbogbo iṣoro ti ipinlẹ Osun n koju to fi mọ owo oṣu ti wọn n jẹ awọn oṣiṣẹ to si ni o n ba oun ninu jẹ. Idi niyi to ni o ka oun lara toun fi fẹ du ipo gomina to si ni awọn o fi iwa nini baba ngbẹjọ ati baba isalẹ sinu aato ẹgbẹ oṣelu tawọn."	https://www.bbc.com/yoruba/articles/c725px290ejo
health	Uses of Garlic: Mọ̀ síi nípa àǹfàní tí lílo Aáyù lè fún ìlera ìwọ àti ẹbí rẹ	Ilumọọka nkan isebẹ ti o loorun aladun ni Garlic tabi aayu jẹ. O kun fun eronja taa n pe ni Sulphur eyi to mu ki o maa se ara loore pupọ Orisirisi ni anfaani to wa lara aayu ninu wọn la si ti ri pe o maa n jẹ ki ounjẹ tete da ninu eeyan. Awọn onimọ sọ pe aayu a maa se anfaani fun ọkan nitori kii jẹ ki oju isan  ti ẹjẹ maa n gba di. Koda a gbọ pe ti eeyan ba mu aayu pẹlu miliki, a maa fun  ni lokun paapa lati le fi se bi ọkunrin pẹlu obinrin rẹ. Die ree lara awọn oore to wa fun ara wa ti  ba n lo aayu: Kikoju awọn kokoro aifojuri Aayu wa lara nkan tawọn to mọ nipa tewetegbo a maa lo lati fi koju aisan orisirisi. Bi o ba jẹ ti ka koju ikọ tabi ọfikin,aayu da pupọ. Lilo aayu a maa jẹ ki ikun jade daada ninu imu eeyan.Bẹẹ la tun gbọ pe o da fun egungun ara wa. Aayu a maa jẹ ki ọpọlọ ji pepe Bi eeyan ko ba ki n ranti nkan daada,a gbọ pe aayu ma n sọ ọpọlọ eeyan ji pepe pada. Kii jẹ ki awọn cell inu ọpọlọ ku ti a si tun maa  fun eeyan lokun ati agbara paapa ti ẹni naa ba n se ere idaraya. Afẹfẹ oxygen to ba yẹ ko maa gba inu isan kọja daada, aayu maa n se iranwọ fun. Bi eeyan ba tu fẹran ko maa mu omi aayu saaju ki o to fi nkankan sinu laarọ eleyi a maa jẹ ki onitọun din sisanra ku. Awọn nkan wọnyi ni diẹ lara anfaani ti o wa lara aayu. Lori awọ ara wa, o se anfaani to pọ Awọn orisi aisan to maa n koju awọ ara eeyan naa a maa ri itọju ti onitọun ba lo aayu. Bo jẹ kokoro aifojuri bakiteria ni tabi fungal, aayu ni awọn eronja kan to le ba eeyan koju awọn kokoro aifojuri wọn yi. Ororo aayu sisẹ daada bi eeyan ba fẹ tọju lapalapa eela tabi awọn kokoro ara miran. Fawọn obinrin to fẹ ki irun wọn gun daada naa, wọn le lo aayu ti wọn peelo rẹ pẹlu oyin. Eleyi a maa mu ki irun gun daada tikii si jẹ ki irun maa ja. Lasiko yi o tọ ki a fi to ara wa leti pe bi eeyan ba jẹ aayu ni tutu, o maa n mu ki ẹnu eeyan maa bu ti. Nitori naa, arọwa si yin ni pe ki ẹ maa fọ ẹnu yin lẹyin ti ẹ ba jẹ aayu.	https://www.bbc.com/yoruba/afrika-60013704
politics	"Mi ò ní ọ̀rọ̀ láti sọ lórí ""Muslim-Muslim ticket"" Ọlọ́run nìkan ló mọ ẹni tí yóò tún Nàìjíríà ṣe– Kumuyi"	Alufaa agba ijọ Deeper Christian Life Ministry, Ọmọwe William Kumuyi, ti sọ pe oun ko ni bu ẹnu atẹ lu ẹgbẹ oṣelu kankan tabi ṣatilẹyin fun wọn nitori ẹni to n du ipo Aarẹ ati igbakeji rẹ jẹ Musulumi. Kumuyi lo fi ọrọ naa lede lasiko to n ba awọn akọroyin sọrọ ni papakọ ofurufu Danbaba Sundati, to wa niluu Jalingo, nipinlẹ Taraba. Gẹgẹ bii ohun to sọ, Ọlọrun nikan lo le sọ ẹni ti yoo tun Naijiria ṣe, ati pe eeyan ko le ṣe ju Ọlọrun lọ, nitori naa ki awọn araalu fun Ọlọrun laaye lati ṣiṣẹ rẹ. O ni “Mi o fẹ maa bu ẹnu atẹ lu ẹnikẹni tabi kin ẹnikẹni lẹyin, ohun ti a le ṣe ni ki a maa gbadura si Ọlọrun ko fun wa ni adari rere ti yoo ba wa tun ilu ṣe.” “Oun nikan lo mọ ohun ti ẹniẹni le ṣe ti wọn ba de ori alefa.” “Oniṣe iyanu ni Ọlọrun, a ko le sọ ọna to maa gbe ọrọ rẹ gba tabi ohun ti ẹnikẹni yoo ṣe ti wọn ba gori alefa tan.” Kumuyi tẹsiwaju pe “A mọ bi Ọlọrun ṣe mu ileri rẹ ṣe nipasẹ ọba Nebukadinesari ati gbogbo awọn ọba to jẹ lasiko ninu Bibeli.” “Fun idi eyii, a fẹ fa gbgobgo rẹ le Ọlọrun lọwọ, ki a si gba awọn ọmọ Naijiria laaye lati dibo yan ẹnikẹni ti ọkan wọn ba fẹ. Ti ẹ ko ba gbagbe, inu oṣu keje ọdun 2022 yii ni ọrọ ‘Muslim-Mislim ticket’ fẹ da wahala silẹ laarin awọ oloṣelu ni Najiria atawọn ọmọlẹyin Kristi. Eyii ko ṣeyin bi Bola Tinubu to n dije du ipo Aarẹ labẹ asia ẹgbẹ oṣelu APC to si jẹ Musulumi ṣe yan Kashim Shettima gẹgẹ bii igbakeji rẹ ti wọn yoo jọ dije, ti oun naa si jẹ Musulumi bakan naa. Pupọ ninu awọn Kritẹni, paapaa awọn ọmọ ẹgbẹ CAN, lo lodi si igbesẹ naa, amọ awọn mii gbagbọ pe adari rere lo ṣe pataki si awọn araalu, kii ṣe ki wọn maa ni ariyanjiyan lori ọrọ ẹsin.	https://www.bbc.com/yoruba/articles/cpvn5w4z3q9o
entertainment	Bobrisky: Ìnira iṣẹ́ abẹ ìdí kìí ṣe kèrémí, ẹyin ti Elédùà fún ni ìkébè, ooré ńla ni	"Gbajúgbajà ọkunrin to n wọ asọ obìnrin, Idris Okunneye tí gbogbo ènìyàn mọ̀ sí Bobrisky, ló ṣe isẹ abẹ ìdí rẹ̀ láìpẹ́ yìí, láti le mú kó tún rẹwà sí ju ti tẹ́lẹ̀ lọ. Láti àsìkò tó si tí ṣe isẹ abẹ́ yìí, náà sì ló ti bẹ̀rẹ̀ sí ni sọ ìrírí rẹ̀ nípa iṣẹ́ abẹ náà. Lójú òpó Instagram rẹ̀ ló ti ṣàlàyé pé, gbogbo àwọn ènìyàn tí Elédùà fún ni ìkébè lọ́fẹ̀ẹ́, kò mọ oore tí ó ṣe fún wọ́n. Ó wa sọ gbogbo nǹkan ti ojú rẹ̀ rí lásíkò iṣẹ́ abẹ̀ náà, gẹ́gẹ́ bí ó ṣe kọ́ sójú òpó rẹ̀. O ni ""Ẹ má jẹ́ kí àwọn ọ̀rẹ́ yín parọ́ fún yín pé iṣẹ́ abẹ̀ ìkébè kò nira, irọ́ ní. Gbogbo àwọn ọ̀rẹ́ mí tó gbà mí ní ìyànjú láti ló ṣe isẹ abẹ idi, ni mo ṣì ń ṣépè fún lọ́wọ́lọ́wọ́ fun"" ""Ìnira rẹ̀ pọ̀ gidigidi, ẹ̀yin ti elédúà fún ni ìkébè láti ọ̀run wa, ẹ̀ ko lé mọyi"" Bobrisky ni bí ènìyàn bá ṣe iṣẹ́ abẹ ikébè, ẹni náà yóò kúrò lórí ayélujára fún bi oṣù kan gbáko, kí nǹkan mííràn má bá wọ fún. Ìlúmọ̀ọ̀ká náà wa rọ gbogbo àwọn to n kan òun lójú láti gbé fótó idi tuntun jáde, pe ki wọ́n lọ ni sùúrù, ""Sé ẹ mọ ibí ti wọ́n ti fún mi ni abẹ́rẹ́ ni, Inú ọ̀pá ẹ̀yìn mí ni wọ́n gún lábẹ́rẹ́, títí di àsìkò yìí ọ̀pá ẹ̀yìn mi ṣì ń dùn mí gidigidi, kí ẹnikẹ́ni maa kan mi lójú o ẹ jọ̀wọ́"" Ó  fi kun pé lẹ́yìn irú iṣẹ́ abẹ báyìí, ó se pàtàkì láti tọ́jú ara ẹni, nítorí ọ̀rọ̀ iṣẹ́ abẹ ìkébè kọjá kí ènìyàn máa fi aworan bí ènìyàn ṣe rẹ̀wà tó hàn lórí ayélujára. ""Má jẹ́ kí ẹni kankan tàn ọ́ sínú pé, iṣẹ́ abẹ̀ náà rọrùn."" Bákan náà ló tún fi kun pé, ara òun ti n yá, òun sì ti le jòkó sórí ìrọ̀rí báyìí yàtọ̀ sí bi òun ṣe má n fi àyà sùn tẹ́lẹ̀. Nínú fótò túntun tó gbé sójú òpó Instagram rẹ̀ ló tí fí bí o ṣe rí nísìnyìí lẹ́yìn tó ṣe iṣẹ abẹ̀ ìkébè."	https://www.bbc.com/yoruba/media-57630339
health	Resident doctors strike in Nigeria: Ẹgbẹ́ àwọn dókítà àti ìjọba tako ara wọn l'Oyo lórí ìyanṣẹ́lódì	"Ẹgbẹ awọn dokita ipinlẹ Oyo ti sọ pe ko si ootọ ninu  ọrọ kan ti ijọba ipinlẹ naa n sọ pe awọn ko daṣẹ silẹ. Ṣaaju ni kọmiṣọna fun eto ilera ipinlẹ ọhun, Bashir Bello ti kọkọ sọ fun BBC Yoruba pe awọn dokita ipinlẹ ọhun ko gunle iyanṣẹlodi kankan . Bello sọ pe gbogbo ohun ti awọn dokita n bere lọwọ ijọba ipinlẹ Oyo ni ijọba  naa n ṣe fun wọn, eyii to mu ki ajọṣepọ to wa laarin wọn gun rege. O ṣalaye pe nitori naa ni awọn dokita naa ko ṣe darapọ mọ awọn akẹgbẹ wọn to n daṣẹsile ni Naijiria. Gẹgẹ bo ṣe sọ, ""eto ilera ṣe patakli si ijọba to wa lode yii, nitori naa ko si dokitan kankan nipinlẹ Oyo to daṣẹsilẹ, a si n tọju awọn iba perete to n ṣiṣẹ lawọn ile iwosan ijọba."" ""Lasiko ajakalẹ arun Corona yii gan, obitibiti owo ni gomina ipinlẹ Oyo la kalẹ fun ile iwosan UCH, eyii to n ṣafihan awọn anfani ti awọn eeyan n jẹ lara ijọba, nitori naa ni wọn ko ṣe ni eredi kankan lati da iṣẹ silẹ."" Ṣugbọn nigba ti BBC Yoruba kan si Aarẹ ẹgbẹ awọn dokita nile iwosan ijọba apapọ to wa niluu Ibadan, UCH, dokita Zakariyau Temitope Hussein ni irọ pata ni ọrọ ti ijọba sọ nitori awọn wa ni iyanṣẹlodi. Hussein sọ pe awọn ti yanṣelodi gẹgẹ bi awọn akẹgbẹ awọn kaakiri Naijiria, bo tilẹ jẹ pe ẹgbẹ awọn dokita miran n ṣiṣẹ lọ lọwọ. O ni ""awa resident doctors ti daṣẹ silẹ o, ṣugbọn awọn dokita miran ti wọn n pe ni 'consultants' ṣi wa lawọn ile iwosan."" Hussein sọ siwaju sii pe ""awọn ọmọ ẹgbẹ wa ni UCH ati ile iwosan to wa ni LAUTECH ti yanṣelodi, emi o mọ ohun ti kọmiṣọna fun eto ilera n sọrọ nipa rẹ."" Ẹgbẹ awọn dokita naa gunle iyanṣẹlodi  kaakiri Naijiria lẹyin ti wọn fẹsun kan ijọba apapọ pe o n fi awọn ẹtọ wọn dun wọn. Bakan naa ni wọn tun n bere awọn ajẹmọnu kan to yẹ ki ijọba fun wọn lasiko ajakalẹ arun Covid-19, ṣugbọn wọn ni ijọba kọ etin ọgbọin si awọn ibere wọn."	https://www.bbc.com/yoruba/afrika-56650855
health	Coronavirus: Ohun tó ṣì ṣókùnkùn sí ìgboro ayé nípa àrùn Covid-19	Niṣe ni ọrọ naa jọ bi ẹni pe ati ogun ọdun la ti n ba bọ ṣugbọn ko ju oṣu Kejila ọdun 2019 to kọja ta bẹrẹ si ni jẹ ọrọ Coronavirus lẹnu. Toun ti akitiyan awọn onimọ sayẹnsi jakejado agbaye,diẹ lohun ta mọ nipa arun yi ti gbogbo aye si ti wa n ṣakitiyan lati wa idahun si ibeere to mu wa. Diẹ re e lara awọn ibeere ti o fakọyọ nipa arun Coronavirus Ibeere kan to jọ pe ko le ṣugbọn eleyi to si ṣe pataki nipa arun yi leyi jẹ Jakejado agbaye lati ka nipa ọkẹ aimọye eeyan to ko arun naa ṣugbọn lotitọ,diẹ leleyi jẹ lara awọn to ni gaan. Ohun miran to tun dakun darudapọ nipa iye eeyan to ni ni pe awọn mi ti arun yi mu wọn ko fi apẹrẹ han-awọn wọn yi ni arun naa ṣugbọn wọn ko ṣaare . Ti awọn onimọ ba ri ayẹwo to poju owo ṣe lati mọ ni to ni arun yi eleyi yoo ṣe anfaani to pọ lati mọ bi arun naa ṣe n tan kaakiri si. 2.Bawo ni arun yi ṣe loro si Bi a ko ba mọ iye eeyan to ni arun yi,yoo ṣoro ki a to le sọ iye awọn to padanu ẹmi wọn lọwọ arun yi. Lọwọlọwọ, a gbọ pe ida kan ninu ọgọrun awọn to ko arun naa lo gba ibẹ ku. Ṣugbọn ti imọ nipa awọn ti ko ba fi apẹrẹ arun yi han ba pọ si, o ṣeeṣe ki a mu adinku ba iye awọn to ku latari arun Coronavirus. 3. Ki lawọn apẹrẹ ti a fi n da mọ Eyi to jẹ ojulowo apẹrẹ arun yi ta mọ ni ara gbigbona ati ikọ Lawọn ibi kan apẹr bi ki ọna fun ma dun eeyan, ori fifọ tabi  yiya igbẹ gburu naa a ma farahan ti awọn kan a si ma ni eeyan ko ni le gborun nnkan daada. Ibeere to ṣe koko ni pe njẹ apẹrẹ diẹdiẹ tabi eleyi to farajọ otutu bi ki eeyan ma sin tabi ko ma yọ ikun nimu a ma farahan lara awọn alaisan kan. Iwaadi ti fi han pe o ṣeeṣe ki awọn eeyan ni arun yi lara lalai mọ ti eleyi si ni ewu pupọ. 4.Ipa ti awọn ọmọde n ko ni itankalẹ Coronavirus. Ko si ani ani pe awọn ọmọde le ko arun Coronavirus . Amọ,apere arun naa diẹdiẹ ni wọn ma n ṣe afihan ti ko si wọpọ pe ki awọn ọmọde gba ti ọwọ arun yi lọ niafiwe ti awọn eeyan ọjọ ori toku. Awọn ọmọde a ma tan arun yi kaakiri nitori pe wọn a ma ba awọn ọmọ miran ṣere ṣugbọn a ko ti le sọ boya wọn ṣalabapin kokoro arun yi fẹlomiran. 5. Nibo ni ó ti wá gan:Kòkòrò aifojuri Corona jáde láti ìlú Wuhan, ní China ni opin ọdún 2019 nigbati onírúurú  rẹ ń jeyo laarin awọn ènìyàn nínú ọjà kan tí wón ti ń tà nkan ọ̀sìnAarun tí wọn koko npe orúkọ rẹ ni Sars-Cov-2  fara pé kòkòrò aifojuri tí wọn rí lára àdán, èwe, wọn ní gbagbọ pé kòkòrò náà tí ara àdán bo si ara ẹranko miran ti o fi wá dé ara ènìyàn.Àlàfo àárín yìí sí jẹ ohun tó suniloju di asiko yii èyí sì lè ṣokùnfà aarun miran. 6. Bóyá Aarun náà yóò dín kù lásìkò erun(Summer)Ofinkin má ń wọ́pọ̀ lásìkò òtútù ju asiko èérún lọ, sugbon a kò tíì mọ bóyá ìtàn kalẹ rẹ yóò dín kù tó bá di igba ẹẹrun.Olubadamoran ijoba ile Geesi tí gba ìjọba nimoran pé àwọn kò tíì tlri àrídájú bóyá aarun tó ń bá ìgbà rìn ni, tó bá jẹ́ àsìkò lọ ń bá ṣe ó túmọ̀ sí pé nkan tó kéré sì kata àti ofinkin ni. 7. Kí ló dé tí àpẹrẹ tó fi hàn fún àwọn kan lágbára jù tí àwọn míràn lọÀàrùnCovid-19  kii se nkan tó nira fún ọ̀pọ̀ ènìyàn rárá. Ẹwẹ̀, ìdá ogún lọ padà wá ń tún ní ìpèníjà tó pọ̀. Kíni ìdí rẹ?Ipò tí àwọn èròjà tó ń jà fún ara bá wà ṣe pàtàkì lori oro aarun a Coronavirus, tí ó bá seese fún wọn láti gbógun ti aarun náà ti wọn si se àṣeyọrí, bákan náà ni ó nise pelu ara ẹni tí ènìyàn tí jáde, tí òye yìí bá yẹ àwọn ènìyàn, yóò ṣe iranwo láti mọ àwọn tí wọn dabo bo ara wọn láti má lè yọjú sì ipele tí ó lágbára nílé ìwòsàn.8. Ìgbàwo ni èròjà tó gbógun ti àìsàn lára lè ṣiṣẹ́ dá, àti pé bóyá ó lè ní ààrùn náà ni ẹ́ẹmèjì Onírúurú aheso lọ tí wá sugbon peleu ẹri péréte lórí bí èròjà tó gbógun ti àìsàn ṣe lè ṣíṣe pé tolati gbógun ti aarun náà.Aláìsàn gbodo tí ni èròjà ara to ń gbogun ti ààrùn, ti wọn ba se àṣeyọrí láti bá aarun náà ja. Sugbon óò, asiko ti aarun náà lọ kò tíì pé, èyí kò sì lè jẹ ki a ní àwọn àkọsílẹ̀ tó dájú. Ọ̀rọ̀ tí kò fìdí múlẹ̀ ni pé àwọn kan tó ti gba ìwòsàn tún padà ní aarun náà, a lè sọ pé bóyá ayẹwo tí wọn koko ṣe ni kò múná doko tó kí wọn tó sọ pé wọn kò ní aarun náà mọ.Ìbéèrè nípa èròjà ara ro gbógun ti aarun ṣe pàtàkì tí òye rẹ bá yẹ ni èyí sì ni yóò sọ nkan ti yoo sẹlẹ tí ẹni náà bá ní aarun.9. Bóyá àrùn náà yóò tún yà irú òmírànGbogbo àwọn kòkòrò aifojuri lọ má ń tú gbile sí irú òmíràn ni gbogbo igba, sugbon awon iyato tí wọn ní yìí kii sábà farahàn tó bẹ́ẹ̀.Gégé bí ìlànà tó, ìwòye ni pé kí àwọn kòkòrò aifojuri yìí kò dinku nínú agbára rẹ kì í sì má lè pá ènìyàn mo ti bá ya ṣùgbọ́n kò sí afọwọ́sọ̀yà pé.Nkan ti o wa kan ni lominu ni pé tí kòkòrò na bá tún yà irú òmíràn, èròjà tó ń gbógun ti aarun lára kò ní damọ̀ mọ́ àwọn abẹ́rẹ́ tí wọn tí pèsè fún náà kò ní ṣıṣẹ́ mọ (Gege bí ó ṣe rí pelu ofinkin) Ilu Wuhan ni China lo ti jẹyọ niipari ọdun 2019 nibi ti a ti ri awọn iṣẹlẹ arun naa lọja lekulẹja nibẹ. Coronavirus ti orukọ rẹ n jẹ Sars-CoV-2,sunmọ kokoro aifojuri to n ba awọn adan finra amọ igbabọ ni pe lati ara adan si ẹrank miran lo gba ki o to de ara awọn eeyan. Ọna to gba yi ṣokunkun ti o si ṣeeṣe ki o jẹ ọna tawọn ẹlomiran yoo fi ko arun yi.	https://www.bbc.com/yoruba/agbaye-52084573
entertainment	Festus Keyamo: Amòfin ní Mínísítà kò ṣẹ̀ sí òfin bó ṣe fi nọ́mbà Eedris Abdulkareem sórí ayélujára	"Agbẹjọro kan, Suleiman Abaya ti sọ fún BBC pe ko lodi si òfin kì èèyàn fi ẹrọ ibaraẹnisọrọ ẹlòmíràn sita lórí ayelujara. Abaya lo sọ ọrọ náà lásìkò tó n dá sí ede aiyede to n wáyé láàrin mínísítà abẹle fún ọrọ osiṣẹ ati igbanisiṣẹ, Festus Keyamo ati gbajugbaja Olorin takasufe, Eedris Abdulkareem. O ni ""Ori kẹrin ofin orilẹ-ede Naijiria tọdun 1999 fún gbogbo ọmọ Naijiria laaye lati sọrọ laye ara wọn, ṣugbọn nipa ti ohun tó wáyé láàrin Eedris ati Keyamo, n ṣe ni Keyamo kan fi nọmba náà lede nikan ni."" ""Ohun tó lòdì sí òfin ni ki èèyàn kéde itakurọsọ laarin ara rẹ àti ẹlòmíràn, eyi to le ṣakoba fún ẹnìkejì."" Amofin náà salaye pe, ni kete ti eeyan ba ti le se iforukọsilẹ nọmba ẹrọ alágbèéká rẹ, o ti yọnda nọmba náà sì gbagede fún arọwọto ẹnikẹ́ni ni Naijiria ati l'oke okun. O fi kun pe ti eeyan ba ti le se eyii, èèyàn tí fi eto rẹ lè ileeṣẹ ìjọba tó n ri sí ibaraẹnisọrọ, NCC lọwọ, nítorí náà kìí se aṣiri mọ. Gẹgẹ bo ṣe sọ, Keyamo yóò ṣẹ sí òfin tó bá jẹ pe oun ni agbẹjọro fun Eedris Abdulkareem, to sì fi ọrọ ajọsọ wọn lede fún gbogbo araye gbọ. Bó tilẹ jẹ pé amofin náà ni òun kó lero pe Keyamo le hú irufẹ iwa tó hù bo ṣe fi nọmba Eedris lede lórí ayélujára, ṣugbọn o ni niwọn igba to jẹ pe amofin ni òun fúnra rẹ, o mọ ohun tó ṣe nítorí kò ṣẹ sí òfin, ṣugbọn o ti dojú ti ara rẹ àti ijoba to n sin. Lẹyin naa lo ni Eedris lẹtọ labẹ òfin lati sọ awọn ọrọ tó sọ nípa kudiẹ kudiẹ to n wáyé ni Nàìjíríà ninu awo orin Jagajaga Reloaded to gbe jáde. Bi ẹ ko ba gbagbe, ọsẹ to kọja ni Eedris Abdulkareem gbe orin tuntun kan jade, eyii to pe ""Nigeria Jagajaga Reloaded"". Ninu awo orin naa lo ti dárúkọ Festus Keyamo, to si sọ pé Keyamo ti jẹ dodo pẹlu awọn tó jẹ gaba le Naijiria lórí, kò sì lè sọ ododo mọ. Ọrọ naa bi Keyamo ninu to bẹẹ to fi tu àṣírí ọrọ laarin oun ati Eedris, eyiti to wáyé láàrin wọn ni nnkan bíi ọdún mẹta sẹyin. Keyamo wa fẹsun kan Eedris pe eredi to fi n sọko ọrọ sí ìjọba tó wà lóde ni pé ko rí jẹ labẹ ìjọba ọhun. Pupọ awọn ọmọ Naijiria lo ti n fi ẹro wọn sita lórí awo orin tuntun ti Eedris ṣe, èsì tí Keyamo fún ati pàápàá bo ṣe fi nọmba rẹ lede fún gbogbo araye, to fi mọ ọrọ ajọsọ wọn. Oju opo ibanidọrẹpọ lori ayelujara lo n gbona lọwọ lọwọ bayii nitori aawọ kan to n waye laarin akọrin Eedris Abdulkareem ati Festus Keyamo, minisita fọrọ igbanisisẹ. Ọpọ eeyan si lo wa n para poro pe ki lo le fa ija laarin awọn gbajumọ mejeeji yii, to fi di ohun tawọn eeyan n gba bii ẹni gba igba ọti loju opo ayelujara. Nigba to n salaye ohun to mu ki ọrẹ rẹ ja laarin oun ati Eedris, Keyamo lo bọ soju opo Twitter rẹ, to si tọpasẹ orisun ija ọhun si ọdun 2018. Amọ ko si ẹni to mọ nipa ikunsinu aarin awọn mejeeji titi ti Eedris fi gbe awo orin tuntun sita laipẹ yii. Orin ti Eedris Abdulkareem sẹsẹ gbe jade laipẹ yii naa lo ti n fa oniruuru awuyewuye, to si n fa aawọ laarin rẹ ati Festus Keyamo. Nigba to n fesi si si awo orin tuntunt naa, Keyamo ni awo orin ti Eedris Abdulkareem kọ ló pe àkọ́lé rẹ̀ ní Jagajaga reloaded, eyi to ni o jẹ ara ọ̀nà láti ba ni lórúkọ jẹ́. Festus Keyamo ni oun ni oludari feto ibaraẹnisọrọ fun ipolongo ibo Muhammadu Buhari lọdun 2018. O ni Eedris fí àtẹ̀jíṣẹ́ ránṣẹ sí òun lọdun 2018 pé òun fẹ́ ni ìfọwọ́sowọ́pọ̀ pẹ̀lú ètò ìpolóngo ààrẹ Buhari, ati pe, òun tì kọ orin fun ipolongo naa, o si ṣe pàtàkì láti rí òun. Sùgbọ́n, lẹ́yìn o rẹ̀yìn, Keyamo ni Eedris sọ pé òun nílò láti yá owó fún sísan owó tó tó mílíọ̀nù kan àti ẹgbẹ̀rún lọ́nà ọ̀ọ́dúnrún náírà. O ni Eedris ni owo naa lo wa lati san owo tí òun ń jẹ ilé ìtura kan àti láti san owó ilé ìwòsàn ìyá rẹ̀ tó ṣàìsàn, tí owó náà sì ti lé ni mílíọ̀nù mẹ́tà nàìra. Ẹ̀wẹ̀, Keyamo ni lẹ́yìn àsìkò yìí ni olóṣèlú kan pè òun pé ọ̀tọ̀ ni ìtàn tí Eedris Abdulkareem sọ fún òun, o ni ọmọ rẹ ló sọ pe o n ṣe àìsàn, lo wi fun oun. Keyamo ni Eedris tún bẹ̀ òun láti fi òun mọ mínísítà feto ìdájọ àti agbẹ́jọrò àgbà ní Nàìjíríà, Abubakar Malami. Bakan naa lo tun n bẹbẹ lati mọ  mínísítà ètò ìrìnà ,Rotimi Amaechi àti àkọwé àgbà fún ìjọba Nàìjíríà, Boss Mustapha, to si ni oun fẹ polongo orúkọ wọn. Keyamo ni Eedris tún ṣèlérí pé, gbogbo àra ni òun fi wà lẹ́yìn ipolongo ìjọba, sùgbọ́n Keyamo ni nígbà tó yá, ó yé òun pé owó lásàn ni Eedris nílò, ó sì lé ba òun lójú jẹ́ tó bá yá, nítorí náà, òun kò bá ṣe pọ mọ. Keyamo ni lẹ́yìn àsìkò yìí,  tí Eedris ti wá ri pé òun kò rí ẹnikẹ́ni sun mọ tabi ri ibikibi wọ̀ nínú ìjọba Buhari láti rí owó, ló ba lọ sí igun tí Atiku pé òun wà lẹ́yìn rẹ̀. O ni idi ree ti Eedris fi bẹ̀rẹ̀ sí ni pe Buhari ni gbájúẹ, sùgbọ́n tawọn mójú kúrò nínú ọ̀rọ̀ rẹ̀, tawọn si ri iwa rẹ gẹ́gẹ́ bi ẹni tó n gba ẹnu ẹgbẹ́ alátakò sọ̀rọ̀. Keyamo ni ""Lọpọ igba lo maa n darukọ mi amọ igbesẹ ọtun to tun gbe lasiko yii ni awo orin to se sita, eyi to pe ni Jagajaga Reloaded. Orin yii si ni Eedris n lo lati safihan ijakulẹ rẹ pe ko ri aarin ololufẹ Buhari wọ. "" Sáájú ni Eedris Abdulkareem ti gbogbo ènìyàn mọ̀ sí ""Mr Lecturer""  ti pé ààrẹ Muhammadu Buhari  ni ""Gbájúẹ tó láṣeyọrí"" Lójú òpó instagram rẹ̀ ló gbé tó sì kọ̀ báyìí pé ""most successful fraudster in the history of Nigeria"". Ní ọdún 2018 ni Eedris ti kọ́kọ́ ni ""Buhari jẹ́ gbájúgbaja nínú ìwà gbájúẹ̀ ní gbogbo àwọn ipò tí ó ti dì mú ni Nàìjiríà."" Bó ṣe sọ lójú òpó twitter rẹ̀, Eedris ni "" Buhari kọ́kọ́ fi ìwà jìbìtì wọ iṣẹ́ ológun, ó gba ìgbéga tí kò tọ́ sí i lásìkò tó wà nínú iṣẹ́ ológun."" ""O bá ètò ìjọba awa arawa jẹ́, tó sì sọ Nàìjíríà dí òtòsì àti aláìlólùrànlọ́wọ́"""	https://www.bbc.com/yoruba/media-56872849
religion	Prophet SK Abiara: Ọdún tóo bọ́ sí yìí, oò mọ ohun tí yóó ṣẹlẹ̀ àfi ...	"Ilé ìgbọ̀nsẹ̀ tóo lọ lọ́dún tó kọjá, ó yẹ kóo dúpẹ́, fun gbogbo ohun too ṣe lọdun to kọja, o yẹ koo dupẹ. Gbajugbaja ojiṣẹ Ọlọrun ni, Woli Samuel Abiara to jẹ oludari agba ijọ Christ Apostolic Church (CAC) lagbaye gbadura fawọn eniyan pe 2020 a dara. Nigba ti BBC Yoruba ba Baba SK Abiara lalejo, ọpọ ọ̀rọ̀ lo fi gba awọn ọmọ Naijiria niyanju. Baba ni ""o ṣàgbèrè lọ́dún tó kọjá, má ṣe irú ẹ̀ mọ́, iṣekuṣe, ole, ma ṣe bẹẹ mọ. Ṣe ni koo faye rẹ ati ọkan rẹ fun Ọlọrun"". Awọn adura kabiti kabiti ni baba fi kasẹ ọrọ ikini ku ọdun tuntun nilẹ."	https://www.bbc.com/yoruba/afrika-50980347
politics	‘Lóòtọ́ làwọn kọmíṣọ́nà kó ọkọ̀ ìjọba lọ ṣùgbọn gómìnà àná, Oyetọla fọwọ́ síi’	Lati ọjọ diẹ sẹyin ti ayipada ti de ba iṣejọba ni ipinlẹ ṣun ni ọrọ dukia ijba ti n da awuyewuye silẹ laarin ijọba to kogba wọle labẹ idari Adegboyega Oyetọla ati ijọba to wọle bayii labẹ akoso Ademọla Adeleke. Gomina Ademọla Adeleke bọ sode lẹyin wakati diẹ to gba akoso ijba lati pari wo sita pe ida meji ninu mẹta awọn oṣiṣẹ to ba ijọba ana ṣiṣẹ ni wọn ko ọkọ ijọba atawọn dukia miran to wa ni ikawọ wọn lọ. Nibayii, adari akanṣe eto gbogbo lẹgbẹ oṣelu APC ni ipinlẹ Ọṣun, Ọgbẹni Sunday Akere ti fi to BBC News Yoruba leti pe lootọ ọkọ ijọba wa lọwọ kan bii kọmiṣọna ati bẹẹlọ ti wọn ba ijọba ana ṣiṣẹ ṣugbọn wọn ko jii gbe tabi gbe e lọna ẹburu ti ko ba ofin mu. Akere sọ fun BBC News Yoruba pe nigba ti awọn kọmiṣọna, akọwe agba ati bẹẹbẹẹ nlọ, gomina ana, Adegboyega Oyetọla kọ iwe aṣẹ fun ọkọọkan wọn lati maa gbe ọkọ ijba ti wọn fi ṣiṣẹ lọ ni. Akere ni eyi kii ṣe tuntun nitori bẹẹ lo ṣe n ri lawọn iṣejọba to ti lọ ni ipinlẹ naa bẹrẹ lati ori Bisi Akande to jẹ lọdun 1999 ti iṣejọba alagbada pada bẹrẹ. “Ẹni ti ọkọ ba wa lọwọ rẹ, wọn fun laṣẹ pe ko maa gbe e lọ ni. Mi o dẹ ro wi pe eleyii jẹ ohun ti a ko riri. Awọn to jẹ bi kọmiṣọna ni ijọba gomina ana, Gboyega Oyetọla, ọkọ ti wọn lo, wọn ni ki wọn maa gbe e lọ.” Ọgbẹni Akere ni apẹrẹ ti oun le ṣe ni igba ti oun jẹ kọmiṣọna ni ipinlẹ Ọṣun nigba ti awọn nlọ nigba naa, gbogbo wọn ni gomina igba naa, Rauf Arẹgbẹṣọla ni ko maa gbe ọkọ ti wọn lo lọ. Adari akanṣe eto gbogbo lẹgbẹ oṣelu APC ni ipinlẹ Ọsun naa wa sọ pe oṣelu lasan lariwo ti Adeleke n pa. Gomina Ademọla Adeleke yọju rẹ sita lẹyin to gba iṣakoso ijọba ipinlẹ Ọṣun pe ida meji ninu mẹta awọn to ṣiṣẹ pẹlu gomina ana ni ipinlẹ naa ni awọn ṣe akiyesi pe awọn dukia ijba to wa ni ikawọ wọn ti poora. Adeleke sọ ọ ninu atẹjade kan ti agbẹnusọ rẹ, Rasheed Ọlawale fi sita nigba naa pe jọ meji loun fun wọn nigba naa lati fi da wọn pada bi wọn ko ba fẹ kan idin ninu iyọ. Bakan naa lo sọ ọ ninu atẹjade ọhun pe awọn ohun elo  ijọba bii kọmputa ati ina ara ile ni wọn yọ lọ. Lara awọn ọrọ to ṣi n fa awuyewuye ni ti ipo ti igbakeji gomina Adeleke, Ọgbẹni Kọla Adewusi sọ pe oun ba ile ijba to wa fun igbakeji gomina ni ilu osogbo. Adewusi ni igba ti oun de inu ile igbakeji gomina, korofo gbayawu loun baa pẹlu bi wọn ti ṣe yọ awọn ohun ọṣọ ile titi kan awọn ohun elo idana ni ile idana lọ. Ko si dukia ile igbakeji kkan to wa ni ikawọ mi, gbogbo rẹ lo wa nibẹ - Benedict Alabi, igbakeji gomina ana ni ipinlẹ Ọṣun Igbakeji gomina ni iṣejọba ana ni ipinlẹ Ọṣun, Benedict Alabi ti fsei fun igbakeji Gomina Adewusi. O niohun to jina si otitọ ni ati wi pe o ṣeeṣe ko jẹ wi pe igbakeji gomina tuntun ni ipinlẹ Ọṣun ko tii de ile ti ijba ya sọtọ fun igba keji ki o to maa fi ẹ̀ẹsun kan oun. Igbakeji gomina Oyetọla, ṣalaye ninu atẹjade kan ti agbẹnusọ rẹ, Gafar Suleiman fọwọsi pe ọkọ ijọba to wa fun igbakeji gomina ati ọkọ hilux meji ti awọn ẹṣọ agbofinro oun n lo nikan lọkọ to ba oun  jade ni ile ijọba. O wa rọ igbakeji gomina tuntun naa lati dari gbogbo ohun to ba ṣokunkun si i nipa awọn dukia to wa ni ile igbakeji gomina si adari agba to n mojuto ọfiisi igbakeji gomina. “A n sọ ọ laifọtape wi pe, ọwọ akojọpọ aga ile lọna mẹta, aga ati tabi yara ijẹun, ọpọlọpọ ẹrọ amule tutu, tẹlifiṣan, ẹrọ amohuntutu, ẹrọ idana atawọn ohun elo miran ni igbakeji gomina ana fi silẹ.”	https://www.bbc.com/yoruba/articles/cj7z1d7dy0ko
religion	Patrick Day: Akẹ̀ṣẹ́ kan, Day dèrò ọ̀run lẹ́yìn tó gba ẹ̀ṣẹ́ s'órí	Iku ogun nii pa akinkanju, iku odo nii pa omuwẹ. Abẹṣẹ-ku-ojo ọmọ ilẹ Amẹrika kan, Patrick Day ti dero ọrun lẹyin to fi ori ṣeeṣe nigba to ba Charles Conwell ja. Day to ku ni ẹni ọdun mẹtadinlọgbọn dero ile iwosan lọjọ Satide to kọ ja, ko da ko le sọrọ mọ, bẹẹ ni ko mo ohun kankan mọ nitori. Ipele kẹwaa ija rẹ pẹlu Conwell eyi to waye niluu Chicago lo ti fidi rẹmi lẹyin ti ẹṣẹ ṣakoba fun un lori. Ọjọ mẹrin ni Day fi wa nile uwosan nibi ti ko ti le gbe apa, gbe ẹsẹ, ko to di pe o wa jẹ Ọlọrun nipe. Onigbọwọ Day, Lou DiBella lo kede iku rẹ nigba ti o wa pẹlu awọn ẹbi ati ọrẹ rẹ. DiBella ṣalaye ninu atẹjade kan to fi sita pe, oloogbe Day ko tiẹ nilo lati ja ẹṣẹ nitori o  kawe, bẹẹ lo si ti ile ire jade, ati pe, o ni awọn ohun amuyẹ to le mu ṣe iṣẹ miiran yatọ si ẹṣẹ kikan. DiBella ni Day pinu lati maa ja ẹṣẹ nitori ẹṣẹ kikan ni iṣẹ to yan laayo, ohun si ni o jẹ nnkan iwuri fun un. Ẹwẹ, Conwell ti wọn jọ ja naa kẹdun pẹlu ẹbi Day, o ni oun ko gbero iku sii nigba yawọn n ja. Conwell ṣalaye pe oun gbiyanju lati bori ninu ija naa ṣugbọn oun ko mọ pe iku ni yoo jasi fun alatako oun, Day. Day jawe olubori ninu ija mẹtadinlogun ninu mejilelogun to kopa ninu rẹ, o fidi rẹmi ninu mẹrin, o si ta ọmi ninu ija kan. Ọpọ lo n ṣedaro Patrick Day lori ayelujara, wọn kẹdun pẹlu ẹbi rẹ ninu ọrọ ti wọn fi sita.	https://www.bbc.com/yoruba/ere-idaraya-50079396
religion	Sokoto Deborah Blasphemy: Ìjọ Kátólìkì ní Sokoto fèsì sí ikọlù s'àwon ilé ìjósìn,wo ohun tí Kukah sọ	Ijọ Aguda ẹka ti ipinlẹ Sokoto ti fesi lori laasigbo to n waye n'ipinlẹ naa. Eyi kò sẹyìn b'awọn ọdọ musulumi kan ni ilu Sokoto ṣe n kọlù awọn ile ijọsin ti wọn sì n ba nkan jẹ. Olórí ijọ naa Rev Father Mathew Kukah ti Rev Fr Christopher Omotosho gbenusọ fun sọ pé kò sí ootọ ninu iroyin to gbode pe wọn se ikọlù sí ile Bishop Matthew Hassan Kukah. O salaye pe awon agbalagba ati awọn ọdọ kan ṣe ikọlu lootọ ṣugbọn awọn ile ijọsin bi Golu Family Catholic Church to wa ni opopona Bello ati St Kevin's Catholic church to wa ni Gidan Dere ni wọn kọlù ti wọn sì jó apa kan ile ijosin naa. Ẹwẹ o ni wọn fọ ferese Bishop Lawson Secretariat ti wọn sì ba ọkọ bọọsi ile ijosin naa ti wọn gbe sinu ọgbà wọn. O fi kun pe wọn tún ṣe ikọlù sí Bakhita Centre to wa loju ọnà Aliyu Jodi ti wọn sì dana sun ọkọ bọọsi kanna níbẹ. Ni gbogbo ẹ, atẹjade naa sọ pe awọn agbofinro ìkọ ọlọpaa kogberegbe yara tu àwọn alaburu yi ka ati pe ko si eeyan kankan to padanu ẹmi rẹ. Hassan Kukah wa kàn sáárá sí Gómìnà Aminu Tambuwal fún bo se yara kede konileogbele wakati mẹrinlelogun ni Sokoto. O wa rọ àwọn Kristẹni ni ipinlẹ naa lati bọwọ fún òfin kì wọn sì kún fún ádùrá ki alaafia le pada si ilu. O ni gbogbo ìsìn ilé ìjósìn ni wọn ti so rọ titi di igba ti wọn yóò fi gbe'sẹ kuro lori konileogbele to wa nita	https://www.bbc.com/yoruba/afrika-61454348
religion	Prophet Shepherd Bushiri: Iléẹjọ́ gbẹ́sẹ̀ lé ilé wòlíì tí iye rẹ̀ tó $350,000	Adajọ ti pasẹ ki wọn gbẹsẹ le ile wolii Shepherd Bushiri lẹyin to tapa si ilana beeli rẹ ti wọn fun un. Awọn oniroyin ni iye owo ile naa to wa ni Pretoria to $350,000. Adajọ yi ti saaju ni ki wọn ko iwe ile yi kalẹ fun ile ẹjọ lori ẹsun gbajuẹ ti wọn fi kan wolii ọhun ati iyawo rẹ nilẹ South Africa. Bayi ti wọn kọ lati tẹle ilana beeli ti wọn gba lọwọ ile ẹjọ, adajọ ti ni ki wọn gbẹsẹ le ile wọn yii. Ọrọ yi waye lẹyin ti Bushir na papa bora pada lọ si orileede rẹ Malawi . Ẹwẹ, ile ẹjọ kan ni Malawi ti wọn salọ ti tu awọn mejeji silẹ lẹyin ti wọn saaju gbe wọn wa siwaju rẹ lonii. Amọ sa, awọn alasẹ ni South Africa si n tẹnu mọ pe Bushiri ati iyawo rẹ gbọdọ wa wi tẹnu wọn lori ẹsun gbajuẹ ti wọn fi kan awọn mejeeji nibẹ. Wolii Bushiri ati iyawo rẹ ko sinmi lati sọ pe awọn ko jẹbi ẹsun ti wọn fi kan awọn, ati pe nitori ewu ti ẹmi awọn  wa lo jẹ kawọn na papa bora lọ si Malawi. Nibayi, South Africa ti fi iwe asẹ sita pe ki awọn alasẹ Malawi da wọn pada lati wa foju wina ofin. Wolii Bushiri jẹ ilumọọka oniwaasu ọmọ Malawi to n dari awọn ile ijọsin ni Ghana ati South Africa. Bushiri ni oludasilẹ  Evangelical Church Gathering ni  South Africa  to si pẹka de awọn ilẹ Africa mii. Wolii yi ti figba kan sọ pe oun da ara awọn eeyan ya lọwọ arun AIDS, oun le sọ afọju dẹni to n ri iran kedere, oun le sọ talaka di olowo, koda o ni oun le fẹsẹ rin lori ofurufu. Bushiri ti sọ fun oloselu Zimbabwe kan, Kembo Mohadi pe wọn yoo de lade saaju ki o to pada wa di igbakeji aarẹ ilẹ naa gẹgẹ bi iwe iroyin New Zimbabwe se Fọfọ ni papa isere maa n kun nigbakigba to ba se akojọ iwaasu nibẹ. Ọpọ si ti ni o wa lara awọn pasitọ to lowo julọ nilẹ Africa. Ọrọ Bushiri ati iyawo rẹ di ohun tawọn eeyann ran lẹnu lẹyin ti oun ati iyawo rẹ sa mọ ile ẹjọ lọwọ lọ si Malawi lẹyin ti wọn gba beeli wọn. Esun magomago ati iwa jibiti ni wọn fi kan wọn. Awọn ọlọtẹlẹmuyẹ sọ pe, ẹjọ naa nii se pẹlu jibiti owo to to miliọnu mejilelọgọrun owo South Africa. Saaju lo ti kọkọ yọju nile ẹjọ Majistireeti Pretoria lori ẹsun yi lọjọ kọkanlelogun osu Kẹwaa, ti adajọ si gba beeli rẹ lọjọ Kẹrin, osu Kọkanla.sọ.	https://www.bbc.com/yoruba/55029361
health	Coronavirus: Àjọ tó ń rí sí ìwọléwọ̀de ní kò s'áàyè f'ẹ́nikẹ́ni tó láárùn yí láti wọlé sí Nàìjíríà	"Ajọ to n ri si wiwọlẹ ati jijade si orilẹede Naijiria sọ pe digbi lawọn wa lati dena aarun Coronavirus to n ran kaakiri agbaaye. Agbẹnusọ fun ajọ naa to ba BBC Yoruba sọrọ, James Sunday ṣalaye pe ajọ to n ri si wiwọle ati jijade lati Naijiria ko ni gba ẹnikẹni to ba laarun Coronavirus laaye lati wọle. Ọgbẹni Sunday sọ pe ko si ohun ti ajọ naa n lo ju ofin to wa nilẹ lọ lori jijade ati wiwọle si orilẹede Naijiria. O fikun ọrọ rẹ pe awọn oṣiṣẹ ajọ naa ko fẹ lugbadi aarun coronavirus, eyi lo jẹ ki wọn wa ni igbaradi. Agbẹnusọ fun ajọ naa ṣalaye siwaju sii pe ọrọ yii kọja ọrọ Naijiria nikan, o ni gbogbo orilẹede lo yẹ ki wọn maa ṣe ayẹwo awọn arinrinajo finifini ki wọn to jẹ ki wọn wọn ọkọ ofurufu lọ si orilẹede mii. Ọgbẹni Sunday ni ojutu si ọrọ aarun Coronavirus ni pe ki orilẹede kọọkan sẹ eto ayẹwo to mọyan lori eyi ti yoo dena awọn to laarun naa lati maa le rinrin ajo jade silẹ miiran. Ẹwẹ, ajọ kan ti kii ṣe ti ijọba, Thoracic lọ sọ pe o ṣeeṣe ki ewu aarun Coronavirus wu orilẹede Naijiria. Ninu atẹjade kan ti ajọ naa fi sita, wọn ni Naijiria le wa ninu ewu nitori ọpọ oniṣowo lo wọ Naijiria lati China ti aarun naa ti bẹrẹ. Ileeṣẹ to n ri si eto ilera lorilẹede Naijiria ni pẹlu ajọṣepọ ajọ agbaye to n ri si eto ilera WHO, Naijiria ti ni ibudo to lee kapa ṣiṣe ayẹwo ẹni to ba ko aarun aṣekupani Coronavirus eyi to bẹrẹ lorilede China. Minisita wa loju opo itakun Twitter wọn lati funpe si ẹnikẹni lorilede Naijira to ti lọ si China ni oṣu bii melo sẹyin lati ""ya ara wọn s'ọ́tọ̀ na fun ọjọ́ mẹ́rìnlá ki wọn si pe ajọ to nṣamojuto kikoju aarun NCDC lori nọmba 07032864444."	https://www.bbc.com/yoruba/afrika-51353386
health	World Sickle Cell Day: Àwọn ǹkan ti alárùn SS kò gbọdọ̀ ṣe fún alááfíà ara - Dókítà Igbekele	"Ni igba akọkọ ti wọn yoo ṣe ayajọ ọjọ aisan arunmọleegun, ajọ isọkan agbaye lo kọkọ ṣe agbekalẹ rẹ lọdun 2008. Wọn ṣee  lati bẹrẹ si ni mọ aisan foniku fọla dide ati idojukọ awọn to n ṣaisan yii lagbaye. Lẹyin ọjọ yii ni ajọ isọkan agbaye wa ya gbogbo ọjọ ikọkandinlogun, oṣu kẹfa sọtọ lati maa ṣe ayajọ ipolongo aisan foniku fọla dide lagbaye. Ẹwẹ, oju lasan ni ọpọlọpọ ri lara awọn alaisan yii ṣugbọn gẹgẹ bi iwadi ṣe fi han, diẹ lara awọn nkan ti ẹ ko mọ tabi ti ẹ ko tii gbọ ri nipa awọn to n ṣaisan foniku fọla dide pọ. Gẹgẹ bi Dokita ọmọ Naijiria kan to tun wa ni ilu London fun imọ ẹkọ, Ogunboye Igbekele ṣe sọ fun BBC Yoruba, ọpọ nkan ni ẹ ti mọ tẹlẹ nipa awọn alaisan foniku fọla dide bii ki egungun maa ro wọn. O sọ nipa aya didun, inu rirun, oju wọn maa ni awọ pupa rẹsurẹsu, ati ki wọn maa padanu ẹjẹ pupọ ṣugbọn awọn ohun ti ẹ le ma mọ ree. Awọn eyi to yẹ ni mimọ lasiko yii ni: 1. Ibẹru IkuIdamu inu ọpọlọ leyi nitori pe ọpọlọpọ wọn lo n bẹru iku ṣugbọn ti wọn ko le sọ ọ jade. Nilẹ Afirika paapaa ju lọ ni Naijiria, bi wọn ba sọ ọ sita, awọn eeyan a ni wọn o nigbagbọ. Awọn yii kan naa ni wọn a ni nilẹ Yoruba, bi wọn ba ti le kọja ọgbọn ọdun laye, wọn ti ye e niyẹn. Tori eyi, awọn agba a maa gba awọn alaisan foniku fọla dide nimọran ki wọn tete fẹ ọkọ tabi iyawo ki wọn le tete bi ọmọ saye tori ti wọn o ba ku. 2. Ibẹru ta ni yoo fẹ mi lọkọ abi laya?Nigba miran, wọn ko ki n fẹ sọ ẹya ẹjẹ (genotype) wọn tori bi ẹlomii to ti yo ifẹ wọn. tẹlẹ ba gbọ eyi, o ṣeeṣe ko fẹsẹ fẹẹ ki ifẹ naa ka kuro loju rẹ Eyi ko ṣẹyin lilọ họsibitu lonii, họsibitu lọla, daku lonii, ji lọla, wọn ko ki n le sọ fun ẹnikẹni ju ki wọn bo o mọra wọn lọkan lọ. 4. Nigba mii, obi le ma tete ri apẹrẹ aisan yii lara ọmọ ti wọn ba ṣẹṣẹ bi titi yoo fi pe oṣu mẹfa tabi ọdun kan ti ọmọ naa ba bẹrẹ si ni ṣe aisan ati to n padanu ẹjẹ. Pẹlu eyi ni dokita tabi nọọsi fi le mọ. Dokita Igbekele jẹ ko di mimọ pe ni ilana iṣegun oyinbo, ko ṣee ṣe rara ki ẹya ẹjẹ eeyan yi pada O ni o ri bẹẹ nitori pe awọn onimọ iṣegun oyinbo ko gbagbọ ninu eyi rara lodi si bi awọn kan ṣe maa n ti ẹsin igbagbọ bọ ọ pe adura maa n yi ẹya ẹjẹ pada. Awon wonyii a maa  rọ igbagbọ wọn mọ ọ ti yoo si ri bẹẹ bi wọn ba tun ayẹwo ṣe. Ẹwẹ, dokita ṣalaye pe bi wọn ba gbe eroja inu egungun (Bone Marrow) ẹni to jẹ AA fun apẹrẹ sinu ẹni to jẹ SS lati parọ rẹ, eyi ṣeeṣe o si wa lati wo o san ni ṣugbọn ko yi ẹya SS to ti wa ninu gbogbo ẹya ara to ku pada. 6. Ta ni SS ko gbudọ fẹ laelae?Dokita Igbekele sọ pe SS ko gbudọ daba rara lati fẹ AS. ""Agbako gbaa leleyii"". ""Awọn ẹya mii to tun wa ni AC SC ati bẹẹ bẹẹ lọ ṣugbọn ọmọ iya kan naa ni wọn pẹlu SS""."	https://www.bbc.com/yoruba/53115544
politics	Afenifere sọ̀rọ̀ àbùkù sí agbẹnusọ Buhari lẹ́yìn tó tako àwọn tó ń bu ẹnu àtẹ́ lu ìjọba rẹ̀	"Ẹgbẹ ọmọ Yoruba, Afenifere ti sọko si agbẹnusọ Aarẹ Muhammadu Buhari, Femi Adesina, lori bo ṣe tako awọn to n bu ẹnu atẹ lu ijọba to wa lode. Akọwe agba ẹgbẹ Afenifere, Sola Ebiseni lo sọ ọrọ naa ninu atẹjade kan pe ijọba Buhari ti ja awọn ọmọ Naijiria kulẹ, o si tọ ki awọn araalu maa sọrọ abuku si. Ṣaaju ni Adesina ti kọkọ sọ pe oun dẹkun lati maa lọ si ṣọọṣi kan niluu Abuja nitori pe alufaa ijọ maa maa n bu ẹnu atẹ lu iṣẹjọba Buhari. Atẹjade ọhun ni lati igba aye awọn wolii ninu bibeli ni wọn ti maa sọrọ si ijọba ti asiko ba n ni awọn araalu lara. O ni ""Laye igba ti wa yi gan, awọn ojiṣẹ Ọlọrun bii Martin Luther king, Desmond Tutu, Biṣọọbu agba Okogie, Biṣọọbu Gbonigi, Matthew Kukah, Tunde Bakare atawọn mi ko dẹkun lati maa ba ijọba sọ ootọ ọrọ ti wọn ko ba ṣe daadaa."" Afenifere sọ pe bo tilẹ jẹ pe awọn ojiṣe Ọlọrun kan n ba ijọba sọ ootọ ọrọ, awọn ojiṣẹ Ọlọrun mii wa ti wọn ko le ba ijọba ijọba sọ eyii tii ṣe ododo ọrọ nitori ohun ti wọn yoo jẹ. Ẹgbẹ ọmọ Yoruba naa tẹsiwaju pe irufẹ awọn ojiṣẹ Ọlọrun bẹẹ lo n tan Aarẹ Muhammadu Buhari jẹ pe o le maa ṣe ohun to wu bii ko maa fi iya jẹ awọn ajijabara nigba ti awọn ọdaran n yan fanda laarin ilu. O ni ""A ni awọn iranṣẹ Ọlọrun kan bii awọn irinwo wolii Ahabu ninu bibeli ti wọn n doju ija kọ Michaili, awọn lo n jẹ ki awọn adari tubọ maa ṣe aṣiṣe si."" ""Irufẹ awọn olubadamọran bẹẹ pọ ninu ijọba yii ti wọn jẹ ki Aarẹ gbagbọ pe o lagbara lori ilẹ awọn ẹya kan, ati pe wọn le yan lati fọwọ mu ilẹ wọn tabi ẹmi wọn."" ""Awọn eeana yii kan naa ni wọn n tan Aarẹ jẹ pe awọn eeyan bii Sunday Igboho le pin Naijiria ati pe pipa Nnamdi Kanu nikan ni ọna abayọ si ọrọ awọn ajijagbara Biafra."""	https://www.bbc.com/yoruba/afrika-59196834
religion	Eid el Kabir: Àwọn ohun mẹ́sàn án tí Mùsùlùmí gbọdọ̀ ṣe nínú oṣù Dhual rèé	"Anabi Muhammad (SAW) sọ pe ko si ọjọ kankan to ṣe koko julọ ninu ọdun kan ju ọjọ mẹwaa akọkọ ninu oṣu Dhu al- Hijjah. Awọn onimọ ti rọ awọn Musulumi lati mu ọjọ mẹwaa akọkọ oṣu Dhul Hijjah lẹyin ti wọn ti kede ọjọru gẹgẹ bi ọjọ kinni, oṣu kejila kalẹnda musulumi. Awọn Musulumi maa ri ọjọ mẹwaa akọkọ oṣu Dhul al- Hijjah gẹgẹ bi eyi to se pataki julọ niwaju Ọlọrun. Bakan naa ni wọn ni gbogbo adura ati aawẹ ti Musulumi ba se ni ọjọ naa yoo goke arafa lọ ni ibi ti o sunmọ Ọlọrun julọ Sheikh Aminu Ibrahim Dauraea to jẹ ilumọọka onimọ ẹsin Islam ni orile-ede yii salaye fun BBC nipa gbogbo awọn nkan to rọ mọ Oṣu Dhu al- Hijjah ati awọn nkan ti musulumi gbọdọ ṣe. Ma  ṣe ge irun tabi fa eekanna rẹ Nkan akọkọ ni pe ti enikan ba n gbiyanju lati se aluwala, lati ọjọ akọkọ, oṣu Dhu al - Hijjah, ma se ge eekanna rẹ tabi ki o fa irun kankan lara. Nitori pe Allah (SAWA) yoo se alekun ati ibukun si irun kọọkan ati bi eekanna naa ba ṣe gun to, titi di asiko ti yoo fi ge irun rẹ tabi eekanna. Gba aawẹ lọjọ Arafa Gẹgẹ bi Sheikh Daurawa sr sọ, nkan ikeji ni lati gba aawẹ lọjọ Arafa. Hadiiti sọ pe aawẹ lọjọ Arafa maa n pa gbogbo ẹsẹ ọdun to kọja ati eyi to n bọ rẹ Irubọ/Itọrẹ Nkan kẹta, o ṣe pataki lati ṣe itọrẹ aanu, eyi tọ sunnah Anabi Ibrahim  (SAWA) ti Allah pa laṣẹ gẹgẹ bi adanwo lati fi ọmọ rẹ rubọ, o setan lati ṣe ki Ọlọrun to fi Agbo rọpo ọmọ rẹ. Lọ si Yidi O ṣe pataki bakan naa ki eniyan lọ fun adua yidi lọjọ ọdun ileya, ki eniyan si wọ asọ tuntun. Ti oo ba wa ni aṣọ tuntun; o ṣe pataki lati wọ eyi to dara ju ninu awọn aṣọ ti o ni. O gbọdọ dara si awọn ẹbi rẹ ki o si ra aṣọ tuntun fun wọn ti o ba lagbara rẹ, ki wọn si lọ yidi pẹlu awọn obinrin. Oṣu aawẹ ni Dhu al- Hijjah Yatọ si pe o gba aawẹ lọjọ Arafa, o ṣe pataki lati gbawẹ lati ibere lẹẹkan oṣu naa. Fikun iṣẹ oore ṣiṣe O ṣe pataki lati maa ṣe saara nigbagbogbo ni oṣu Dhu al-Hijjah Bi apẹrẹ, ti o ba n sẹ ọrẹ ẹgbẹrun kan Naira, o ni lati fi kun un tabi ki o ṣe ni ilopo Nkan miran tun ni pe ẹni ti ko ba lọsi Hajj ọdun yii, o yẹ ko fi ilaji owo rẹ ra ounjẹ ati aṣọ fun awọn alaini, iṣẹ oore naa ni. Ṣe abẹwo si awọn ọrẹ ati ẹbi rẹ Nkan to yẹ Musulumi ni lati maa ṣe abẹwo si ẹbi ati ọrẹ ninu oṣu yii Kikọ itẹ oku O ṣe pataki lati ṣe afikun iye awon itẹ oku ni asiko oṣu ibukun yii. O se pataki lati kọ awon saare oku ti wọn o kọ akọle bii Allahu Akbar, Allahu Akbar, La'ilaha illalLah Allahu Akbar, Allahu Akbar walillahil hamdu sii Lilọ Hajj O ṣe pataki lati lọ Hajj tabi Umurah. Onimọ naa sọ pe awọn iṣesi yii lo ti ṣe akotan gbogbo opo ẹsin musulumi. Idi niyi ti won ṣe rọ musulumi lati tiraka lati ṣe gbogno nkan wọnyi ninu oṣu mimọ yii. Oriṣiriṣi eto amuludun, to fi mọ ẹṣin gigun lo ma n waye lasiko ọdun Ileya nilẹ Hausa. Arun coronavirus si ni ijọba sọ pe o mu ki wọn o fagile adura Eid l'ọdun yii, lati ri i pe ero ko pọju ki aarun naa ma ba a tun ran si. Iyalẹnu ni adura Eid ti ko ni i waye jẹ fun awọn kan nilu Kano, nitori pe ko si isede mọ, ati pe ọdun ileya akọkọ niyii ti Emir ilu Kano, Alhaji Aminu Ado Bayero, yoo ṣe lori itẹ. Kii ṣe ilu Kano nikan ni yoo ṣafẹẹri ọdun adura Eid, ọrọ yii kan awọn ilu nla bi i Rano, Gaya, Karaye, ati Bichi to wa ni ipinlẹ Kano. Ṣugbọn ṣa, eyi kọ ni igba akọkọ ti wọn fi ofin de adura agbapọ, nitori awọn idi l'oriṣiriṣi. Laarin ọdun 1981 si 1983, ayẹyẹ Hawan Sallah ko waye, nitori aawọ to wa laarin gomina igba naa, Abubakar Rimi, ati Emir to wa lori oye. Ayẹyẹ Hawan Sallah jẹ eto pataki, ninu eyi ti Emir ti ma n gun ẹṣin yipo ilu Kano, ti awọn eeyan yoo si ma a kan saara si. Bakan naa lọdun 2012, Igbimọ lọbalọba ilu Kano, fi ofin de adura Eid, nitori pe ara Emir ilu Kano nigba naa, Alhaji Ado Bayero ko ya. Eyi ko ṣẹlẹ ri lati bi igba ọdun ti adura Eid ti n waye nilu Kano. Amọ ero awọn kan yatọ lori eyi, igbagbọ wọn ni pe irẹpọ ti ko si laarin igbimọ lọbalọba ati ijọba ipinlẹ Kano, lo fa igbesẹ naa. Eto adura ko tun waye lọdun 2013. Ayẹyẹ kankan ko si waye titi di ọdun 2014, lẹyin iku Emir Ado Bayero. Ọdun 2019 ni ijọba ipinlẹ Kano,tun fi ofin de eto adura, eyi to ba awọn ọdọ ati awọn ọmọbinrin lọkan jẹ pupọ. Bo tilẹ jẹ pe eto aabo nijọba sọ pe o fa igbesẹ naa, o foju han pe nitori ija to wa laarin igbimọ lọbalọba ati ijọba lo fa a. Eto adura ko tun waye lasiko itunu awẹ ọdun 2020, nitori itankalẹ coronavirus. Bakan naa ni ọmọ ṣori ni ipinlẹ Ogun lọdun yii: Kò ní sí ayẹyẹ ọdún Ojúde Oba lọ́dún yìí- Awujale ilẹ̀ Ijebu Ọba Sikiru Adetona ti ilẹ̀ Ijebu ti kéde pé ayẹyẹ ọdún Ojude Oba kò ní wáyé lọ́dún yìí. Ojude Oba festival: Kò ní sí ayẹyẹ Ojúde Oba lọ́dún yìí nítorí Coronavirus- Ọba Sikiru Adetona Awujale ati alaṣẹ agba ilẹ Ijebu, Ọba Sikiru Adetona ti kede pe ayẹyẹ ọdun Ojude Oba tọdun 2020 ko ni waye nitori arun Covid-19. Ajakalẹ arun coronavirus yii lo n gba ẹbọ lọwọ gbogbo agbaye lati oṣu kejila, ọdun 2019 to ti bẹrẹ ni China. Ohun naa lo si ti mu ayipada ba eto ẹkọ, irin ajo afẹ ati awọn nkan ọlọdọọọdun miran kaakiri agbaye Oba Adetona lo kede pe Covid 19 yii ko ni jẹ ki ọdun yii waye ninu atẹjade kan ti Ebumawe ti Ago-Iwoye, Oba A.A. Adenugba fọwọ si. O ni o ṣe pataki ki ayẹyẹ ọdun ọhun ma waye nitori ajakalẹ arun Coronavirus to n ba gbogbo agbaye finra, ti ko si yọ Naijiria sẹyin. Oba ọhun rọ awọn ara ilu lati tẹle gbogbo ilana ti ajọ NCDC gbe kalẹ bii ọwọ fifọ loorekoore ati ijinasiraẹni lawujọ lọna ati le arun naa lọ. Lẹyin naa lo parọwa si awọn ọmọ bibi ilẹ Ijebu lati ṣe ọdun ọhun laaye ara wọn lai si ariwo. Ti ẹ ko ba gbagbe, ọdun Ojude Oba maa n waye lọdọọdun ni ọjọ kẹta ọdun Ileya ti awọn Musulumi maa n ṣe. Ṣaaju ni Ijọba Kano na ti paṣẹ pe: Ijọba Kano wọgile ayẹyẹ to maa n waye lẹyin irun ọdun Ileya: Ko tan sibẹ o, ijọba ipinlẹ naa tun ti wọgile ayẹyẹ ọdun ileya ọdun 2020 nitori Covid-19. Lojuna ati fopin si itankalẹ aarun Coronavirus ni ipinlẹ Kano, ijọba ti kede lọjọru pe oun wọgile gbogbo ayẹyẹ ọdun Eid-el-Kabir. Apejọpọ Hawan Daushe ti Emir maa n bẹ gomina wo nile ìjọba l'agbegbe Shettima House laarin awọn ayẹyẹ to ku ko ni waye. Kọmísọ́nnà fun ọrọ to n lọ ni Kano, Muhammed Garba, sọ pe eyi jẹ ọkan lara igbese ijọba lati tubọ tesiwaju ninu aseyọri rẹ lati gbogun ti aarun Covid-19. Eid-el-Kabir jẹ ayẹyẹ to mọ julọ ti awon misulumi maa n se lati buyi kun ifẹ Ibrahim to gba lati fi ọmọ rẹ rubọ, ni igbọran si aṣẹ Ọlọrun Garba ni ipinnu ijọba yii ko sẹyii ifẹnuko igbimọ alaṣẹ leyin ipade to waye. O ni àwọn igbimọ fẹnuko pe ki awon eniyan kirun janmọ jakejado ipinlẹ Kano, sugbọn ki wọn tẹle ilana ijina sira ẹni ati gbogbo ilana lati dẹkun aarun Covid19 ni agbegbe ibi irun janmọ Garba kede pe ijọba yoo pese gbogbo awon nkan aabo ti won yoo nilo, bii iboju ati 'hand sanitizer' ti won yoo lo. O ni:  ""Gbogbo Emir Kano Maraarun ni yoo lọ yidi ni agbegbe wọn ninu mọtọ."" ""Awọn alaṣẹ ijọba kọọkan ni yoo samoju to eto yidi ni agbegbe wọn lati rii daju pe awọn olujọsin  tẹle ilana ijọba lori Covid-19 ""Alaye Garba ree"" Bí Coronavirus ṣé jẹ́ kí Awujalẹ wọ́gilé Ojúde Ọba ní Ijẹbu-Ode, bẹ́ẹ̀ náà ló tún ti jẹ́ kí Ganduje wọ́gilé ayẹyẹ 'Hawan Daushe' to máa n waye ninu ọdun Ileya ni Kano."	https://www.bbc.com/yoruba/afrika-53324410
health	Coronavirus: Ìjọba àpapọ̀ fi Austria, Sweden kún àwọn orílẹ̀èdè mẹ́tàlá tí kò lè wọ Nàìjíríà	Ijọba orilẹede Naijiria ti fi orukọ orilẹede Sweden ati Austria kun awọn orilẹede mẹtala miran ti wọn se ilẹkun ati wọ orilẹede Naijiria  mọ. Minisita feto ilera, Dokita Osagie Ehanire lo kede awọn orilẹede meji ti wọn fi kun iye awọn orilẹede to wa nilẹ tẹlẹ. Ni ọjọru ni ijsba apapọ kede pe ko ni si aye fun awọn arinrinajo lati orilẹede mẹtala kan lati wọ orilẹede Naijiria. Awọn orilẹede mẹtala naa ni wọn ṣakiyesi pe ọwọja itankalẹ arun coronavirus pọju si lagbaye. Awọn orilẹede ti ọrọ kan ni China, Iran, South Korea, Germany, Italy, Amẹrika, Ilẹ Gẹẹsi, Switzerland, Norway, Netherlands, Spain, France ati Japan. Ni bayii ti orilẹede Austria ati Sweden ti kun un, a jẹ wi pe iye orilẹede ti Naijiria ti se ilẹkun rẹ mọ bayii ti di marundinlogun.	https://www.bbc.com/yoruba/afrika-51978944
sports	Brentford vs Arsenal highlights: Fòní kú fọ̀la dìde Arsenal dojuú ṣú Ààrẹ Rwanda, ó ní kí wọ́n wá nǹkan ṣe	Ifidirẹmi ẹgbẹ agbabọọlu Arsenal to ti wa fẹ di lemọ-lemọ yi ti n mu iriwisi ọtọọtọ wa. Nibi ti ọrọ yi de duro bayii, awọn ọmọ ẹgbẹ naa loriṣiriṣi lo ti n fi ibinu han si bi wọn ti ṣe n foju ẹgbẹ wọn gbole ni gbogbo igba. Ọrọ taa n wi yi  ta ba ara ile o ta ba ra oko. Koda o fọwọ kan aarẹ orileede Rwanda, Paul Kagame lẹmi debi pe o fi aidunnu rẹ han si bi ẹgbẹ naa ṣe fidi rẹmi lọjọ kini saa bọọlu tuntun Premiership ilẹ Gẹẹsi. Kagame jẹ alatilẹyin ẹgbẹ agbabọọlu Arsenal ti orileede rẹ naa si n ṣagbatẹru ẹgbẹ naa. Ẹgbẹ agbabọọlu Brentford to ṣeṣe n darapọ mọ liigi Premiership lẹyin ọdun mẹrinlelaadọrin lo da bantẹ iya goolu meji si odo fun Arsenal. Lati igba ti Arsenal ati Rwanda ti jọ dowo pọ, ibaṣepọ naa ko ti ṣebi ẹni so eso rere lori papa. Lọdun 2018 ni Rwanda ṣagbatẹru Arsena pẹlu owo to wọ miliọnu mejilelogoji dọla ti wọn si kọ ''Visit Rwanda'' si ara jẹsi Arsenal. Lẹyin ifẹsẹwọnsẹ to waye lọjọ Ẹti, Kagame kọ soju opo Twitter rẹ pe awọn ko le faramọ aimọṣe ẹgbẹ yi. O ni ẹgbẹ agbabọọlu ni lati mu ọkan pe awọn yoo maa bori ni gbogbo igba ni. Aarẹ Kagame ni o yẹ ki wọn ṣe agbekalẹ ilana ti yoo so eso ati pe ko tọ ki awọn alatilẹyin ẹgbẹ maa fara da aṣiṣe ni gbogbo igba.	https://www.bbc.com/yoruba/ere-idaraya-58215949
politics	Wọ́n fẹ́ fi ìgbálẹ̀ àti pankẹ́rẹ́ lé mi kúrò láàfin torí Adeleke, Ọlọrun ló yọ mí  – Ataoja Osogbo	Ataoja ti ilu Osogbo, Oba Jimoh Oyetunji, ti ki gomina ti wọn ṣẹṣẹ dibo yan nipinlẹ Osun, Ademola Adeleke ku oriire. Ọba Oyetunji, ninu fidio kan to lu ori ayelujara pa, lasiko to n ki Adeleke nigba ti gomina tuntun naa ṣabẹwo si aafin rẹ sọ pe, awọn eeyan kan dunkoko mọ oun pe awọn yoo fi pankẹrẹ le oun kuro ninu afin amọ Ọlọrun lo ko oun yọ. Ti ẹ ko ba gbagbe, Adeleke ti kọkọ bẹ aafin Ataoja wo, nibi ti ọba alade naa ti gbe awọn jaduku kan to kọlu awọn alatilẹyin ẹgbẹ PDP ṣepe ninu aafin ọhun. Igbesẹ ti Ataoja gbe naa ko tẹ awọn araalu kan lọrun, eyii to mu ki wọn fẹsun kan ori ade ọhun pe o n ṣatilẹyin fun ẹgbẹ oṣelu kan ju awọn miran lọ. Amọ nigba ti Ataoja n sọrọ lasiko ti Adeleke de ba a lalejo lẹyin to jawe olubori ninu idibo gomina tan, o ni kii ṣe Adeleke nikan lo ṣe oriire, nitori oun naa ṣe oriire lẹyin idibo naa. O sọ pe awọn eeyan kan ko ba ti fi pankẹrẹ le oun danu kuro laafin. Ataoja ni “Mo ki gbogbo awa ti Ọlọrun yan gomina tuntun fun pe a ku oriire o, Ọlọrun yoo jẹ ki oriire naa o kalẹ.” “Ẹ jẹ ki wọn mọ pe ayọ mi ti de... ki wọn maa sọ pe awọn yoo fi igbalẹ gba mi bọ sita ninu aafin pẹlu pankẹrẹ.” “Ọlọrun lo yọ mi, kii ṣe Ademola nikan lo ṣoriire, Ataoja Jimoh naa ṣe oriire.” “Ki eku ile o gbọ, ko sọ fun t’oko, kii ṣe emi ni ẹ o fi pankẹrẹ le.” Ataoja pari ọrọ rẹ pe lagbara Ọlọrun, ti Adeleke ba pari saa rẹ tan, yoo ṣe ọdun mẹrin mii si, ti yoo fi pe ọdun mẹjọ lori oye. O wa fikun pe lẹyin naa ni oun yoo tun kede ẹlomiran ti yoo di gomina ipinlẹ Osun.	https://www.bbc.com/yoruba/articles/cz9l5mq37r4o
sports	Premier league: VAR gba ẹ̀tọ́ Aubameyan fún un ní Old Trafford, ọ̀mì ni Manchester United, Arsenal ta	Agbababọọlu Manchester united, Scott McTominay lo kọkọ gba goolu wọle nigba ti ifẹsẹwọnsẹ naa wọ iṣẹju karundinlaadọta 45'ki wọn to lọ iṣinmi aarin ifẹsẹwọnsẹ naa. Ariwo ayọ nla lo sọ lẹnu awọn ololufẹ Manchester United. Ko pẹ ti wọn wọle fun abala keji ni Arsenal da ẹyọ kan naa pada nigba ti Bukayọ Saka gba bọọlu fun Aubameyang lati gba sinu awọn ni ariwo ba ta tun sọ geee. Lati ọpọ ọdun sẹyin ni ija orogun ti wa laarin Manchester United ati Arsenal; tobẹẹ gẹẹ to fi jẹ wi pe nigba kugba ti awọn  ẹgbẹ agbabọọẹu mejeeji yii ba ti koju ara wọn  ni lala maa n lu. Itakangbọn laarin olukọni ẹgbẹ agbabọọlu mejeeji tẹẹẹ, iyẹn Alex Ferguson ati Arsene Wenger tun mu ki ifẹsẹwọnsẹ laarin awọn mejeeji yii o maa legba kan jọrin lọ. Ifẹsẹwọnsẹ to waye laarin Manchester United ati Arsenal yii ni igba...ti awọn mejeeji yii yoo ma koju ara wọn ni idje Premier League. ṣaaju ifẹsẹwọnsẹ yii, ipo kẹrinla ni Manchester United wa lori atẹ igbelewọn Premier league. Ipo kẹjs si ni Arsenal wa lori atẹ naa. ṣaaju ifẹsẹwọnsẹ yii, ifẹsẹwọnsẹ kan ṣoṣo ni manchester United ṣi bori ninu mẹfa ti wọn ti gba ṣaaju ni saa yii. Bakan naa ni Arsenal ko tii bori ifẹsẹwọnsẹ kankan ni papa iṣire Old Trafford to jẹ ibuba ẹgbẹ agbabọọlu Manchester United. Nigba to n ba awọn oniroyin sọrọ ṣaaju ifẹsẹwọnsẹ naa, olukọni ikọ Arsenal, Unai Emery ni erongba ti awọn gbe wa si Old Trafford ni lati bori. O ni awọn si ti gbaradi niwaju ati ni ẹyin lati mu erongba yii wa si imuṣẹ. Gbajugbaja agbabọọlu Manchester United ni, Paul Pogba ati marcus Rashford bẹrẹ ifẹsẹwọnsẹ naa lẹyin ti wọn gbọnra nu kuro ninu bi wọn ṣe fara ṣeṣe. Awọn ikọ mejeeji lo jẹwọ ọmọọkọ ni ibẹrẹ ifẹsẹwọnsẹ naa.	https://www.bbc.com/yoruba/afrika-49886227
health	Ó kéré tán, ó yẹ kí èèyàn máa pààrọ̀ ìfọyín rẹ̀ lẹ́ẹ̀kan láàrín oṣù mẹ́ta - Dókítà eyín	Dokita kan to n ṣe itọju eyin, Modupe Oyetade ti sọ pe ti eeyan ko ba tọju eyin rẹ daadaa, o le yọri si aisan ọkan. Ninu ifọrọwerọ pẹlu BBC Yoruba, Oyetade ṣalaye pe aisan kan ti wọn n pe ni akokoro le pa eeyan lara. Gẹgẹ bii ohun to sọ, awọn kokoro to n gbe ninu ẹnu eeyan ti ko si kuro nibẹ le ṣakoba fun ọkan eeyan. Dokiya naa ṣalaye siwaju si pe awọn kooro eyin ọhun tun le ṣakoba fun alaboyun. O ni “Ti awọn kokoro ba wa ninu eyin, ti wọn ko si kuro nibẹ, ti wọn korajọ sinu erigi, o le fa aisan ọkan fun eeyan.” “To ba jẹ obinrin to loyun ni, awọn kokoro naa a lọ si ibi ti ile ọmọ rẹ wa, wọn a jẹ ki o bi ọmọ ti ko tii to bi.” Oyetade sọ siwaju si pe “Ẹlẹkẹta, awọn kokoro naa le lọ si ibi nnkan ọmọkunrin ti wọn ti n pese aatọ, wọn a dẹ lọ fa adinku ba ipa irufẹ ọkunrin bẹẹ lati le fun obinrin loyun lasiko ibalopọ.” Lẹyi naa lo gba awọn eeyan nimọran lati dẹkun lilo awọn nnkan to le pa ẹyin wọn lara lati fọ ẹnu bii omi batiri ati bẹẹ lọ. Niti awọn to maa n lọ ṣe èjí atọwọda nitori ẹwa, awọn to fẹran lati maa lo igi itayin fun wakati pipẹ atawọn to fẹran lati maa bo eyin wọn ko le funfun daadaa lai kọkọ kan si dokita wọn, Oyetade sọ pe ewu nla ni wọn n fun ilera ara wọn. Ẹkunrẹrẹ ohun ti dokita eyin naa sọ wa ninu fidio yii.	https://www.bbc.com/yoruba/afrika-58922337
religion	Sunday Igboho's Priest: Ìyá Babaláwo Igboho ní agbófinró gbé Arifanlajogun láì mọ ibi tó wà láti oṣù mẹ́ta	"O ti to oṣu mẹta bayii ti awọn eeyan kan ti wọn funra si bii ọtẹlẹmuyẹ DSS wọ ile Dada Fasoto Arifanlajogun, ti o jẹ oniṣegun ati Babaláwo Sunday Igboho n'ipinlẹ Ekiti, ti ẹnikẹni ko si mọ ibi to wa. Iya Dada, Olomitutu Fasoto, ti o jẹ yeye Ọṣun lo sisọ loju ọrọ yii fun akọroyin BBC Yoruba nilu Ikere Ekiti .Yeye Olomitutu ni ẹni ọdun mejidinlọgbọn ni ọmọ oun ti awọn agbofinro naa wa gbe lọ lai fi ẹsun kankan kan-an. O salaye pe gbogbo igbiyanju awọn lati se awari Abọrẹ naa lo ja si pabo, ti gbogbo ileesẹ agbofinro ti awọn lọ si n sẹ pe awọn ko mọ nipa irin ọmọ oun. O wi pe ""ohun gbogbo lo tọka si pe ajọ DSS lo gbe ọmọ mi lọ nitori awọn ajọ ẹṣọ alaabo yoku ni ko si ọmọ oun ni ọdọ awọn, ti awọn ko si mọ ohunkohun nipa rẹ. Olomitutu ni ọmọ oun lo jẹ oniwatutu, to si n ṣe iṣẹ iṣegun rẹ pẹlu ibẹru Ọlọrun amọ o jẹ ohun iyalẹnu pe wọn le wa gbe tori pe o jẹ babalawo fun Sunday Igboho. O ni oun ti bọ èṣù, ti oun si tun gbe gbogbo igbesẹ to yẹ ki oun gbe gẹgẹ bi ẹlẹsin abalaye amọ to ja si pabo. O wa ke sawọn ọmọ Naijiria lati gba ọmọ oun silẹ ko le pada sọdọ aya ati ọmọ rẹ, ọmọ ọdun marun. Nigba ti oun naa n ṣàlàyé bi iṣẹlẹ naa se waye, Aderonke Apalara to jẹ ana Dada sọ pe awọn ẹṣọ alaabo ti wọn ko wọ aṣọ ara ni wọn wa mu Arifanlajogun. Apalara ni awọn ẹsọ alaabo naa ti gbogbo wọn jẹ mẹwa lo di ihamọra ogun, ti wọn si wọle wọn pẹlu ọkọ hilux funfun meji. O fikun pe nnkan bii agogo marun ọjọ kẹrindinlogun oṣu keje ọdun 2021 ni wọn ti wa gbe Arifanlajogun naa. Aderonke ni ""nigba ti awọn ẹṣọ naa ri pe awa ẹbi ko jẹ ki wọn gbe Arifanlajogun lọ, ni wọn lo ọgbọn alumọkọrọyi pe agọ ọlọpa ni Okesha ni wọn n gbe lọ, ki a si wa pade rẹ nibẹ. Amọ nigba ti a de Okesha, ni a to mọ pe irọ funfun balawu ni wọn pa pe ọlọpa lawọn ati pe gbogbo igbiyanju mọlẹbi lati mọ ibi to wa lati oṣu mẹta sẹyin lo ja si asan."" Ki ni ileesẹ ọlọpaa ati DSS ni Ekiti sọ nipa isẹlẹ naa: Nigba ti ikọ iroyin BBC Yoruba kan si Alukoro ọlọpa n'ipinlẹ Ekiti, Sunday Abutu, o ni ileesẹ ọlọpaa ko mọ ohunkohun nipa isẹlẹ naa. O wa rọ awọn mọlẹbi Arifanlajogun lati lọ fi ẹjọ sun lọna to tọ ni agọ ọlọpa to ba sunmọ wọn ju lọ. Bakan naa, nigba ti a kan si ileesẹ agbofinro DSS to wa nipinlẹ Ekiti, wọn sọ fun BBC Yoruba pe awọn ko le sọ ohunkohun nipa isẹlẹ naa, amọ ka kan si olu ileesẹ awọn to wa nilu Abuja. Bi ọrọ naa ba si se lọ, a maa mu wa fun yin."	https://www.bbc.com/yoruba/afrika-59065092
religion	Lori iro: Evangelist Gbadamosi Ismail, oníwàásù tó di gbajúgbajà ọ̀sán gangan nítorí ìwáàsù apanilẹ́rìn rẹ́	"Ni ibẹrẹ oṣu yii ni fidio kan gba ori ayelujara, eyi to ṣafihan ọkunrin kan to n waasu laarin adugbo, ṣugbọn ti iwaasu rẹ jẹ ara meeriri. Iwaasu naa to jẹ 'apanilẹrin' fun ọpọ eeyan nitori awọn ọrọ ti ọkunrin naa n sọ lo da lori ọrọ ifẹ laarin ọkunrin ati obinrin. Ninu fidio naa, niṣe ni ọkunrin naa n kigbe tantan pe lori irọ ni ọpọlọpọ adehun ati ọrọ laarin awọn ololufẹ, paapaa bi ayajọ ololufẹ, Valentine, ṣe ku ọjọ diẹ ti yoo waye. Lati asiko naa si ni ọrọ iwaasu ọkunrin naa ti bi àṣà tuntun, 'lori irọ', eyi ti ọpọ eniyan n da lori ayelujara. Orukọ ọkunrin yii ni Ajihinrere Gbadamosi Ismail. Gẹgẹ bi akọsilẹ nipa rẹ to wa lori ayelujara Instagram rẹ, @evangismail, o sọ pe oun ma n waasu ihinrere pẹlu gbogbo nkan ti oun ni, ti oun si jẹ. Lẹyin to di gbajumọ lo ṣi oju opo ayelujara Instagram yii ati ti Twitter bakan naa. O ni inagijẹ oun ni ""Baba Lori irọ 1"". Ohun to wọpọ ninu awọn fidio iwaasu ọkunrin naa ni pe pẹlu orin, ijo ati aago lo fi n waasu lọna to pani lẹrin. Ọrọ irọ pipa laarin ololufẹ si lo jẹ afojusun rẹ ninu awọn fidio iwaasu to wa lori ayelujara rẹ. O ni ""mi o mọ pe iru ọjọ bayii yoo wa, ti gbogbo fidio ti awọn eeyan ma n ya lasiko ti mo n waasu, yoo di ilumọọka, ti yoo si wulo. ""Ọpọ lo n ya fidio naa nitori ki wọn le rẹẹrin, awọn miran lati fi mi ṣe ẹlẹya, ati fun awọn mii lati gbọ otitọ to wa ninu iwaasu mi."" O ni ṣugbọn oun ko bikita fun idi ti wọn fi ya a, to ba ṣa a ti jẹ ọna lati jiṣẹ ti mo ran iwaasu mi."" Oriṣiriṣi awọn ileeṣẹ agbohunsafẹfẹ lo si ti n fi iwe pe e fun ifọrọwanilẹnuwo lati igba to ti di gbajumọ oniwaasu. O ṣe apejuwe awọn ifọrswanilẹnuwo naa gẹgẹ bi awọn ilẹkun tuntun, ti oun dupẹ lọwọ Ọlọrun fun."	https://www.bbc.com/yoruba/awon-iroyin-miran-56037642
health	Agbo: Ǹjẹ́ o mọ pàtàkì igi tó wà ní àyíká rẹ bí?	Ọ̀pọ̀ ni kò mọ ìwúlò igi tí Elédùmarè fi jíǹkín àyíká rẹ̀, ṣùgbọ́n gbogbo igi ló ní ìwúlò rẹ̀ pàápàá fún ìlera àti ìṣègùn. Lóòtọ́ àgbo ni oògùn àdáyébá ilẹ̀ Yorùbá, ṣùgbọ́n kò wọ́pọ̀ kí ènìyàn rí àwọn tí ó ń tàá ní àyíká tí ó farajọ ilé ìgbafẹ́ ìgbàlódé. Bi o tilẹ jẹ wi pe ori ikiri abi ibudokọ ero ni eeyan ti n ri ọpọ alagbo ni ọpọ igba, ṣugbọn ero ibudo igbafẹ alagbo yii ṣe ara ọtọ nipa ti ayika ati imọtoto. Ṣe wọn ni airinjinna ni airi abuke ọkẹrẹ, bi a ba rin titi a o ri ibi wọn gbe n fi odo ibilẹ jẹun. Amọṣa, ẹ maa gbagbe pe ajọ NAFDAC nikan ni o laṣẹ lati fi ọwọ si ohun jijẹ tabi mimu lorilẹede Naijiria.	https://www.bbc.com/yoruba/46464328
