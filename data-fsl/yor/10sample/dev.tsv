health	Stem Cell treatment: Àrùn tó lé ní 80 ni àwọn onímọ̀ ìṣègùn òyìnbó leè fi ìwọ́ àti olubi	Titi di oni, sisọ iwọ ati olubi smọ nu ti di aṣa eyi ti o maa n waye ni kete ti ibi smọ tuntun ba ti waye. Amọṣa awọn ims tuntun ti fihan bayii pe ko si idi fun wa lati maa sọ iwọ ati olubi awọn ọmọ tuntun ti a ba ṣẹṣẹ bi mọ nitori agbara iwosan ọpọlọpọ arun gbẹmigbẹmi lo wa ninu wọn. Gẹgẹ bi awọn onimọ ti ṣe sọ, ko din ni ọgọrin aisan gbẹmigbẹmi ati baraku ti wọn lee fi awọn eroja aṣaralore to wa ninu iwọ ati olubi ọmọ tuntun wo. Koda awọn aisan bii foniku-fọla dide (Sickle cell), warapa (Epilepsy) ati Rọlapa-rọ lẹsẹ (Stroke) wa lara awọn aisan ti wọn n fi iwọ ati olubi ọms wo bayii. Gẹgẹbi awọn onimọ iṣegun ṣe sọ, ko din ni alaisan mẹẹdogun ti wọn ti ri iwosan kuro lọwọ aisan foniku-fọla dide ni Naijiria nipasẹ imọ lilo iwọ ati olubi ọmọ fi ṣe iwosan yii, eleyii ti a mọ si Stem cell.	https://www.bbc.com/yoruba/afrika-55526631
sports	FIFAWWC -Ọ̀rọ̀ ti yanjú dé ibì kan lórí owó àjẹmọ́nú àwọn Super Falcons	Awọn agbabọọlu obinrin Naijiria joye Akintọla taku ni France. Ẹgbẹ́ agbabọọlu Super Falcons to ṣoju Naijiria ninu idije ife ẹyẹ agbaye tawọn obinrin to n lọ lọwọ ni France ti já Ìfẹsẹ̀wọnsẹ̀ parí, Germany di ẹrù ìyà aláwẹ́ mẹ́ta lé Najiria lórí. Ninu idije ti ikọ agbabọọlu Germany ti fun wọn ni ami ayo mẹta si odo ni Super Falcons ti já kuro ninu idije tọdun 2019. Kete lẹyin eyi ni iroyin gba igboro kan pé wọn ti taku sinu iyara ile itura wọn pe awọn ko ni tẹ̀ta afi ti ijọba Naijiria ba san owó ajẹmọnu awọn. Jane Nwaeze tó jẹ agbẹnusọ fawọn ọdọbinrin agbabọọlu Naijiria ṣalaye fun BBC pe irọ ni pe awọn Super Falcons n fẹhonuhan ni France. O ni diẹdiẹ ni awọn agbabọọlu naa n kuro nile itura ti wọn wa nitori ọtọọtọ ni wọn de si France ati pe ọtọọtọ nibi ti wọn n lọ. Koko ti BBC fidiẹ mulẹ ni pe tootọ ni inu awọn agbabọọlu naa ko dun si aisan owo ajẹmọnu wọn bi o ti yẹ. Colin Udoh to jẹ agbẹnusọ Super Eagles tẹlẹ ni ọkan lara awọn agbabọọlu naa ṣo fun oun pe awọn owo ajẹmọnu mii ti pẹ. O ni omii wa lati idije pẹlu Gambia ati Senegal lọdun meji sẹyin. Akọroyin BBC to wa pẹlu ikọ agbabọọlu naa nile itura ti wọn wa ni France sọ pe lẹyin ọpọlọpọ ipade ọrọ ti n yanju lọ. O ni ọkan ninu awọn agbabọọlu ti ko fẹ ki wọn darukọ oun sọ pe awọn ṣẹṣẹ pari ipade pẹlu alakoso ere bọọlu Naijiria NFF ni. O ni wọn ti fi da gbogbo agbabọọlu loju pe awọn yoo san ajẹmọnu naa laipẹ ki onikaluku le pada si ibudo rẹ. Eyi kii ṣe igba akọkọ ti awọn agbabọọlu Naijiria maa fariga lori aisan owo ajẹmọnu wọn gẹgẹ bi ajọ NFF ṣe ṣeleri fun wọn. Bẹẹ, awọn Super Falcons naa ti joye Akintọla taku yii lọdun 2016 ni Cameroon ati nigba ti wọn fẹhonuhan ni Abuja lẹyin idije pe wọn ko san awọn owó ajẹmọnu awọn. Bayii, wọn ni ajọ NFF ti gba lati san owo ajẹmọnu wọn laiyọ ti kikopa ninu ife ẹyẹ agbaye ti FIFA san silẹ.	https://www.bbc.com/yoruba/ere-idaraya-48735321
politics	Àlàyé rèé lórí ìdí tí MC Oluomo ṣe sún ìwóde ‘’5 milion March’’ fún Tinubu síwájú	Alaga igbimọ to n ṣe àkóso awọn ibudokọ nipinlẹ Eko, Alhaji Musiliu Akinsanya ti gbogbo eniyan mọ si MC Oluomo, ti kede pe oun ti sun iwọde ti oun fẹ ṣe fun ìpolongo ibo fun Tinubu siwaju. Iwọde naa lo pe ni iwọde oni miliọnu marun eeyan eyi to wa lati ṣe atilẹyin fun oludije sipo aarẹ lẹgbẹ oṣelu APC, Bola Ahmed Tinubu ati igbakeji rẹ, Kazeem Shettima. Saju ni Mc Oluomo ti kede pe iwọde naa yoo waye ni Ọjọ Kẹsan an, Oṣu Kẹwaa, ọdun 2022. Papa isẹre Teslim Balogun ni agbegbe Surulere, nipinlẹ Eko, si lo ti kede saaju pe iwọde naa yoo ti waye. Ni oju opo Instagram rẹ ni MC Oluomo ti kede igbeṣẹ ati sun iwọde naa siwaju. Ninu ikede naa lo ti ni awọn yoo jẹ ki awọn eniyan mọ igba ti iwọde naa yoo waye laipẹ. O ni idi ti awọn fi wọgile iwọde naa ni pe ipolongo idibo ẹgbẹ oṣelu APC yoo gbẹrasọ ni ọjọ kẹwaa, osu kẹwaa ti awọn ni lọkan lati ṣe iwọde tẹlẹ. Bakan naa ni lo fikun un pe oun yoo fi ọjọ tuntun ti iwọde naa yoo waye sita fun awọn araalu. MC Oluomo wa dupẹ lọwọ awọn ololufẹ ati alatilẹyin rẹ fun igbọraẹniye wọn lori ayipada naa. Bakan naa lo tun tọrọ aforiji lọwọ awọn ti wọn ti n reti iwọde naa pe ko waye ni ọjọ ti wọn fi si tẹlẹ. Ki lo ti ṣẹlẹ ṣaaju? Ẹ﻿gbẹ oṣelu APC ti sọ pe awọn adari ẹgbẹ oselu naa ti yanju ọrọ lori aawọ to n ṣẹlẹ lori yiyan awọn ti yoo jẹ ọmọ igbimọ ipolongo oludije ipo aarẹ wọn Bola Tinubu. N﻿i nkan bi ọjọ meloo kan sẹyin ni orukọ awọn kan jade gẹgẹ bi awọn ti yoo jẹ ọmọ igbimọ ipolongo Tinubu ti eleyi ko si dun mọ awọn Gomina ẹgbẹ naa ninu. G﻿ẹgẹ baa ṣe gbọ awọn Gomina ko dunnu si pe o ko iyan wọn kere nipa yiyan awọn to wa ninu igbimọ ti wọn si ni awọn eeyan ti wọn ko si ninu igbimọ naa. I﻿pade ti wọn ti yanju ọrọ yi waye lonii nibi ti olori awọn Gomina ẹgbẹ naa Gomina ipinlẹ Plateau Simon Lalong lewaju nibi ipade ti wọn ṣe pẹlu alaga ẹgbẹ APC Adamu Abdullahi. Iroyin taa gbọ ni pe ipade yi gba ọpọ wakati ṣugbọn aṣẹyinwa aṣẹyinbọ awọn ọmọ igbimọ alaṣẹ ẹgbẹ APC ati awọn aṣaaju igbimọ ipolongo Tinubu to fi mọ awọn Gomina sọ pe awọn ti yanju ọrọ naa. A﻿laga ẹgbẹ awọn Gomina APC Lalong ati Gomina ipinlẹ Kebbi Atiku Bagudu sọ fun BBC pe ko si wahala mọ: ''aṣiṣe waye, aṣiṣe naa si ni pe ọkan lara awọn to n ba ẹgbẹ ṣiṣe gbe iwe orukọ awọn ọmọ igbimọ ipolongo jade ko to di pe iṣẹ pari lori rẹ''.Ẹ mọ pe wọn ni lati ko orukọ yi jọ ki wọn to gbe jade.A ti yanju ọrọ yi,Kii ṣe ede aiyede kan to lagbara.'' Lori ifarajin wọn lati tubọ pawọpọ ṣiṣẹ fun iyansipo Bola Tinubu awọn Gomina naa sọ pe''''A fi ifarajin wa lelẹ ati atilẹyin wa fun ẹgbẹ wa awọn olori rẹ ati oludije ipo aarẹ labẹ asia ẹgbẹ wa, Bola Ahmed Tinubu'' O﻿rukọ eeyan irinwo le mejilelogun lo wa ninu iwe orukọ awọn ọmọ igbimọ ipolongo ibo Bola Tinubu to jade sita laipẹ yi loju opo ẹgbẹ oṣelu APC ni Twitter. K﻿o pẹ si igba ti orukọ yi jade lawọn ikunsinu kọọkan bẹrẹ si ni gbori tawọn ọmọ ẹgbẹ kan si sọ pe orukọ awọn eeyan ti wọn ko si ninu igbimọ ipolongo yi. K﻿o daju boya wọn yoo fi kun awọn to wa lori igbimọ yi ni tabi wọn yoo yọ orukọ awọn kan kuro. A﻿mọ bayi ti awọn alẹnulọrọ ẹgbẹ ti ṣe ipade lori rẹ, o ṣeeṣe ki a ri iwe mi ko jade eleyi ti yoo fi ti gbogbo awọn ti ọrọ kan ṣe ninu igbimọ ipolongo Tinubu. A﻿jọ eleto idibo Naijiria ti kede ibẹrẹ ipolongo idibo ọdun 2023 ṣugbọn a n gbọ pe ọjọ Kẹwaa oṣu Kẹwaa ni wọn yoo ṣe ifilọlẹ igbimọ ipolongo ibo Tinuba ati Shettima ti wọn jijọ n dije dupo labẹ asia APC.	https://www.bbc.com/yoruba/articles/czqdx1g0y4wo
religion	Mummy GO: Mummy GO ní ẹ̀ṣọ́ ara òun le ra ilé bàbá ẹlòmíì, òun fi gbogbo rẹ̀ sílẹ̀ ni	"Gbajúgbajà Ajíyìnrere Funmilayo Adebayo, tí ọ̀pọ̀lọpọ̀ mọ̀ sí Mummy G.O. tún ti gbé tuntun yọ lórí àwọn ọ̀rọ̀ tó máa ń sọ nígbà tó bá ń wàásù. Fọ́nrán tuntun mìíràn tó tún gbòde kan báyìí nípa Mummy GO, ní èyí tó tí ń fesi fun àwọn ènìyàn tó ń sọ̀rọ̀ si lórí pé kìí lo ẹ̀ṣọ́ ara. Nínú fọ́nrán fídíò náà, Mummy GO ní, ní ayé tí òun kọ́kọ́ wá, òun fẹ́ràn láti máa lo ẹ̀ṣọ́ ara púpọ̀ tí òun sì máa ń rà wọ́n lọ́pọ̀lọpọ̀. Mummy GO fesi pada fun awọn to ni kii lo ẹṣọ ara: ""Ta ló sọ pé mi ò fẹ́ràn lílo ẹ̀ṣọ́ ara, nígbà tí mò ń ṣiṣẹ́ gbígbé egbògi olóró cocaine, àwọn ohun ẹ̀ṣọ́ ara tí mo kó jọ, le ra ilé bàbá ẹlòmíràn."" ""Mo fẹ́ràn kí n máa rà wọ́n lọ́pọ̀lọpọ̀, àwọn ẹ̀ṣọ́ ara tí mo ní nígbà náà, tí a bá gbe lé òdiwọ̀n nísìnyí, yóò tó ọ̀dúnrún mílíọnù náírà."" ""Amọ mo jọ̀wọ́ rẹ̀ kalẹ̀ nítorí ìjọba ọ̀run tí gbogbo wa ń wá"" Ajihinrere naa tẹ siwaju pe awọn ọmọ ijọ oun ko padanu ohunkohun gẹgẹ bi oun ti se sẹyin, ni aye ti oun kọkọ wa. O ni ""Ki lẹ ti i padanu, ẹ ko ti i padanu ohunkohun rara, tori naa lẹ se n mu omulomu, mo ti padanu ohun to pọ ju sẹyin. Ki eeyan ji laarọ bayii, ko maa gbọ gbọngaun gbọngaun, alaati owo wo lo n de, miliọnu lo n wọle sinu apo asuwọn owo mi nile ifowopamọ si ori foonu mi. Owo cocaine niyẹn. Mo n lọ si ile igbafẹ lorisirisi, awọn ọmọ to n se oloso yoo jade lọ ni alẹ, o pẹ ti mo ti n gba idamẹwa. Awọn ọmọ alaristo, awọn ọmọ alasẹwo, wọn maa san idamẹwa fun iya wọn. Mo maa n gba owo lọwọ wọn. Owo ko tan lọwọ mi ri, ti owo mi nile ifowopamọ ba ku ọgbọn miliọnu naira, maa ma gbọn kiri ni pe ko si owo. Maa tun ran awọn ọmọ jade pe fun isẹ adigunjale, mo wa ni mo di atunbi, mo fi gboogbo rẹ silẹ, mo wa gba kamu, mo n se bii ọnọ ti iya rẹ n saisan. Ẹyin tun wa n sọ pe fake, ayederu ni mi, nnkan n se ẹ ni? Ori rẹ yọ ẹ ti n ko se ogidi, boya n ba ti wa ja ile rẹ ni ole, ki n fi ibọn tu gbogbo ori rẹ danu."" Mummy GO ni kii lo yẹri eti, ẹgba ọrun tabi ti ọwọ, ti awọn eeyan si maa n lero pe ko nifẹ lati maa lo awọn ẹsọ ara yii ni. Amọ nigba to wa kede pe oun ti ni awọn esọ ara yii si, ti oun si maa n lo wọn pupọ nigba kan ti oun n gbe oogun oloro, ero awọn eeyan lori ayelujara se ọtọọtọ lori ọrọ naa. Bakan naa ni wọn tun n fesi lori ohun to sọ pe oun maa n gba idamẹwa lọwọ awọn asẹwo ati adigunjale. Awọn eeyan kan ni se lo yẹ ki ileesẹ Ọlọpaa gbe Mummy GO nitori funra ara rẹ lo n jẹwọ ẹsẹ to ti da sẹyin. Awọn eeyan miran ni nigba wo ati ni ọdun wo ni mama oniwaasu yii gbe egboogi oloro Cocaine? Wọn ni se nigba aye to wa yii ni abi ni aye atijọ to ti wa tẹlẹ, gẹgẹ bo se maa n sọ tẹlẹ? Awọn miran tilẹ n beere pe gbogbo awọn eeyan ti mama oniwaasu yii ti kọ nisẹ tẹlẹ, ki lo de ti wọn ko fi bọ sita wa kin ọrọ rẹ lẹyin? Amọ awọn eeyan kan da lohun pe gbogbo awọn to sisẹ ibi tii pẹlu Mummy GO lo ti ku tan nitori pe ati to ti wa tẹlẹ, lo ti sẹ ẹsẹ naa, eyi to fẹẹ to ẹgbẹrun ọdun. Onírúurú fọ́nrán ló ti máa ń jẹ jáde lórí ẹ̀rọ ayélujára lórí àwọn ọ̀rọ̀ tí ó máa ń ti ẹnu Ajíyìnrere Funmilayo Adebayo jáde, pàápàá lórí ìjọba ọ̀run, tó sì máa ń fa awuyewuye láàárín àwọn ènìyàn. Nínú àwọn fọ́nrán yìí ni Mummy GO ti sọ pé òun ti wá ilé ayé nígbà kan rí àti pé kìí ṣe ilẹ̀ Adúláwọ̀ ni òun wà nígbà náà. Bakan naa lo tun máa ń sọ̀rọ̀ nípa bí ó ṣe lo ìgbésí ayé aláìnígbàgbọ́ lásìkò náà. Ọ̀pọ̀lọpọ̀ tilẹ̀ máa ń sọ pé Mummy GO, tó ni ilé ìjọsìn Rapture Proclaimer Evangelical Church of God, kò mọ ohun tí ó ń sọ à ti pé ó nílò ìtọ́jú dókítà. Funmilayo Adebayo ni orúkọ tí ìyá àti bàbá sọ ọ́ ṣùgbọ́n Mummy GO ni ọ̀pọ̀lọpọ̀ ènìyàn mọ̀ ọ́ sí nítorí àwọn ìwàásù rẹ̀. Ní ọjọ́ kẹẹ̀dógún, ọsù kẹfà ọdún 167 ni wọ́n bi. Ọmọ bíbí ìpínlẹ̀ Ekiti ni. Òun ni olùdásílẹ̀ ilé ìjọsìn Rapture Proclaimer Evangelical Church of God tó wà ní Iyana Ipaja ní ìpínlẹ̀ Eko. Nínú oṣù kìíní ọdún 2021 ní ìràwọ̀ rẹ̀ bẹ̀rẹ̀ sí ní tàn lórí ẹ̀rọ ayélujára nígbà tí àwọn ìwáàsù rẹ̀ tó dá lórí wíwá ìjọba ọ̀run gba ìgboro kan. Mummy GO ti ṣe ìgbéyàwó tí Ọlọ́hun sì fi àwọn ọmọ tá lọ́rẹ."	https://www.bbc.com/yoruba/afrika-60332728
health	World Malaria Day 2022: Wo àwọn nkan ti o lé ṣe láti dáàbò bo ara rẹ lọ́wọ́ oró àìsàn ibà	Bawo ni a ṣe le da ibà duro? Bo tilẹjẹ wi pe aisan yii jẹ ohun to ṣe e dena, to si ni itọju, o ṣi n ṣeku pa ọpọlọpọ. Gẹgẹ bi akọsilẹ ajọ eto ilera ni agbaye, WHO, aisan iba n ṣeku pa ọmọde ni iṣẹju meji-meji, eniyan to le ni igba miliọnu si ni akọsilẹ wa pe o n ni aisan yii l'ọdun. Lootọ ni igbogun ti ibà ti lọ soke sii daada lati bi ọdun mẹwaa, ṣugbọn ọ̀rọ̀ naa tun ti kọja agbara lati ọdun 2015: Abọ iwadi ajọ WHO nipa aisan ibà l'agbaye, to fi sita l'ọdun 2018 fihan pe ko fi bẹẹ si adinku ninu iye awọn to ni aisan ibà laarin ọdun 2015 si 2017. Bi ọjọ kẹẹdọgbọn, oṣu kẹrin ṣe wa a jẹ Ayajọ aisan iba l'agbaye, awọn nkan to yẹ ki o mọ nipa aisan naa ni yii. Awọn apẹẹrẹ ibà - ara gbigbona, ori fifọ, ati otutu - eyi to maa n fi ara han laarin ọjọ mẹwaa si mẹẹdogun ti ẹ̀fọn to n pin ibà ba jẹ ni Awọn apẹẹrẹ naa le ma han pupọ, ṣugbọn ti ko ba si itọju laarin wakati mẹrinlelogun, ibà ti kokoro aifojuri 'P. falciparum' ba fa le yọri aisan to n pani. L'ọdun 2017, bi ilaji awọn to wa ni aye lo wa ninu ewu nini aisan iba. Awọn ọmọde ti ọjọ ori wọn ko to ọdun maarun lo wa ninu ewu ju: L'ọdun 2017, awọn lo ko ìdá mọkanlelọgọta(266,000) ninu awọn ti ibà pa l'agbaye. Awọn to tun wa ninu ewu to l'agbara ni awọn alaboyun, ati awọn ti agọ-ara wọn ko l'agbara to lati gbogun ti aisan. Gẹgẹ bi ajọ WHO ṣe sọ, ọpọ̀ aisan iba ati iku to waye nipa a rẹ n ṣẹlẹ ni agbgbe ilẹ olooru Afirika, ṣugbọn awọn agbegbe kan ni South-East Asia, Eastern Mediterranean, Western Pacific, ati nilẹ America naa wa ninu ewu. L'ọdun 2017, orilẹede maarun lo fẹ ẹ ko ilaji ninu awọn to ni ibà kaakiri agbaye: Nigeria (25%), Democratic Republic of the Congo (11%), Mozambique (5%), India (4%) ati Uganda (4%). Ni ọpọ igba, aisan iba maa n wọ ara ti abo ẹ̀fọn (Female Anopheles) ba jẹ eniyan - oriṣi abo ẹ̀fọ̀n to wa le ni irinwo, ninu eyi ti bi ọgbọ̀n jẹ 'olokoowo iba' to jẹ pataki. Laarin irọlẹ si idaji si ni gbogbo awọ̀n olokoowo pataki yii maa n jẹ eniyan. Inu omi ni abo ẹ̀fọ̀n yoo ye ẹyin rẹ si, eyi ti yoo dagba di ẹ̀fọn; abo ẹ̀fọn maa n wa ẹ̀jẹ̀ lati fi bọ́ awọn ẹyin wọn. Ajọ WHO la awọn ọna abayọ to n ṣiṣẹ silẹ fun gbogbo eniyan to wa ninu ewu nini aisan iba. Oriṣi ọna meji - àpò to ni oogun apẹfọn ati fi fi oogun apẹfọn fin inu ile - mejeeji maa n ṣiṣẹ daada l'oriṣiriṣi igba Sisun si abẹ apo apẹfọn le mu adinku ba ifarakanra laarin ẹ̀fọn ati eniyan nipa pipese idiwọ to ṣe e fi oju ri ati oogun to le kapa kokoro. Lilo oogun apẹfọn jẹ fi fi iru oogun bẹ fin ile lẹẹkan tabi ẹẹmeji l'ọdun. A tun le dena aisan iba nipa lilo awọn oogun to le gbogun ti iba fun awọ̀n arinrinajo, alaboyun, awọn obinrin ati awọn ọmọde. Early diagnosis and treatment yields best results T Aisan iba ṣe e tọju - ayẹwo le ṣe afihan aisan iba ninu ara laarin ọgbọ̀n iṣẹju tabi ko maa to bẹ. Gẹgẹ bi ajọ WHO ṣe sọ, ti tete ṣe ayẹwo ati itọju fun aisan ibà maa k'apa rẹ, o si tun maa n dena iku ati itankalẹ aisan iba. Itọju to dara ju to wa fun un, paapa fun aisan ibà ti kokoro aifojuri P. falciparum ba fa, ni ' artemisinin-based combination therapy (ACT).' Ajọ WHO ti fi ikil sita pe abo ẹ̀fọn ti n fi agbara han lera-lera pe agbara egboogi ati oogun apakokoro ko ka oun - to si n mu idiwọ ba iṣẹgun lori iba. Ibẹru to wa ni pe o ṣeeṣe ki awọn irinṣẹ idena ati amojuto to wa bayii le dawọ iṣẹ duro. Akọsilẹ tuntun nipa aisan ibà l'agbaye fihan pe orilẹede mejidinlaadọrin lo jábọ̀ pe agbara oogun apẹfọn ko ka ẹfọn l'awọn akoko kan laarin ọdun 2010 si 2017. Bakan naa ni iba ti agbara eegbogi ko ka naa n waye ni gbogbo igba. Ajọ WHO sọ pe egboogi to n dena iba ṣe koko fun amojuto ati iparun aisan naa - o si n polongo ṣiṣe titọ pinpin ni awọn orilẹede ti ibà ti wọpọ ju. Afojusun ni lati ri i daju pe wọn tete ri ibà ti agbara egboogi ko ba ka, ki wọn si kọju ija si ni kiakia ati l'ọna to yẹ.	https://www.bbc.com/yoruba/awon-iroyin-miran-48048196
entertainment	Lateef Adedimeji: Adebimpe Oyebade kọ́ ni àfẹ́sọ́nà mi, ọ̀rẹ́ lásán la jẹ́	"Gbajugbaja oṣerekunrin, Lateef Adedimeji ti papa sọrọ nipa ajọṣepọ to wa laarin oun ati akẹẹgbẹ rẹ obinrin ninu isẹ tiata, Adebimpe Oyebade. Kii ṣe ẹẹkan, tabi ẹẹmeji ni iroyin ti jade nipa wọn pe awọn mejeeji n fẹ ara wọn. Nibi oṣu melo kan ni awọn aworan kan jade sori ayelujara, eyi to ṣafihan rẹ pe awọn mejeeji sẹ igbeyawo. Sugbọn, Lateef Adedimeji lasiko to n sọrọ lori eto kan lori tẹlifisan TVC sọ pe, ileeṣẹ kan ni awọn fi awọn aworan naa polowo ọja fun. Bakan naa ni Adebimpe naa sọrọ nipa ajọsepọ oun ati Lateef ninu ifọrọwanilẹnuwo kan to ṣe pẹlu BBC Yoruba laipẹ yii. Awọn mejeeji sọ pe ọrẹ timọtimọ ni awọn, ti ko si si ọrọ ifẹ laarin awọn. Adedimeji tẹsiwaju pe, lootọ ni oun ni afẹsọna, ati pe laipẹ yii ni ayẹyẹ igbeyawo oun yoo waye. O ni o pẹ ki oun to fẹ iyawo sile nitori pe igbesẹ to gba ọgbọn ni, fun ẹni to ba jẹ oṣere, ko ma ba ṣe igbeyawo ti yoo pana ogo isẹ rẹ. Ninu ifọrọwanilẹnuwo naa lo tun ti sọ pe, bi ere ṣise oun ati Odunlade Adekola ṣe jọ ara wọn jẹ iṣoro fun oun nigba ti oun ṣẹṣẹ bẹrẹ ere ṣiṣe. O ni tako nkan ti awọn eeyan ma n sọ pe oun ma n ṣere bi Odunlade Adekola, Adedimeji sọ pe eyi gan-an lo jẹ wahala fun oun nigba ti oun ṣẹṣẹ bẹrẹ ere ṣiṣe. O ni ""Nitori pe lọpọ igba ti wọn ba fẹ ẹ pe oun, Adekola ni wọn kọkọ ma n pe. Eyi lo mu mi tun ero ara mi pa. Ọpọ igba ni mo ma n wo Adekola, lati kiyesi bo ṣe n ṣere, ki emi le gba ọna mii ti ko jọ tiẹ yọ."" Ẹwẹ, nigba ti wọn beere lọwọ rẹ pe, bawo lo ṣe n mojuto iṣẹ, ti ko fi pa irinajo ifẹ rẹ lara, Lateef Adedimeji sọ pe, ko si ẹni kankan ti kii ṣe ẹlẹṣẹ. Ṣugbọn, eeyan gbọdọ kiyesara. ""Ko si oṣere to ma a sọ pe oun ko se aṣiṣe ri ."" O ni oun naa ti se aṣiṣe, ṣugbọn oun ati ololufẹ oun ma n bẹ ara awọn. Lakotan, o sọ pe ẹni ti oun n fẹ kii ṣe oṣere, ṣugbọn o mọ pe ere ni oun n ṣe , kii ṣe pe oun n fẹ obinrin ti ọrọ ifẹ ba jọ dawọn pọ ninu ere."	https://www.bbc.com/yoruba/55609163
entertainment	Fuji Music: Kollington Ayinla sọ ẹni tó dá orin Fuji sílẹ̀ gan an ní Nàiìjíríà	Agbaọjẹ olorin Fuji ni Naijiria, Alhaji Kollington Ayinla tun ti yanna na bi orin Fuji ṣe bẹrẹ lorilẹede Naijiria. Ọpọ awuyewuye lo ti wa lori ẹni ti o bẹrẹ orin Fuji ni Naijira laarin oloogbe Sikiru Ayinde barrister ati Alhaji Kollington, Kebe n Kwara. Amọ, Kollington fun ra rẹ naa ti fi kọ orin pe ''Edumare fiṣẹ yin wa gbogbo wa, lagbaja lo da Fuji silẹ, ọrọ awawi, tamẹdo lo da Fuji silẹ, Edumare fiṣẹ yin wa gbogbo wa.'' Ninu ifọrọwerọ rẹ pẹlu ileeṣẹ FUJI: A Opera, Kollington gba pe oloogbe Ayinde Barrister lo da ere Fuji silẹ nigba ti oun tẹ le e ninu iṣẹ orin Fuji. Nibi akanṣe eto naa to waye ni Alliance Francaise de Lagos/The Mike Adenuga Center, Ikoyi, Kollington sọ pe orin Fuji ti kọja bẹẹ lasiko yii. Kollington ṣalaye pe oun ko lero pe orin Fuji le di gbajugbaja orin bi o ti da lonii. ''Orin gidi ni orin Fuji, o ti kan kaakiri gbogbo agbaaye bayii, gbogbo eeyan ni Naijiria lo fẹ kọ orin Fuji bayii,'' Kollington lo sọ bẹẹ. Alhaji Kollington fikun ọrọ rẹ pe ijinlẹ ede Yoruba lawọn maa n fi kọ orin Fuji ṣugbọn laye ode oni ''awọn ọmọ wa ti fi ede oyinbo si orin Fuji lati le jẹ ko jẹ itẹwọgba sii kaakiri agbaaye.	https://www.bbc.com/yoruba/afrika-55315874
sports	SARS: Ẹgbẹ́ agbábọ́ọ̀lù Remo Stars ní ikọ̀ SARS ló pa agbábọ́ọ́lú òun	Ẹgbẹ agbabọọlu Remo Stars ti fẹsun ipaniyan kan ikọ ọlọpa to n gbogun ti iwa idigunjale, Special Anti-Robbery Squad, SARS, nipinlẹ Ogun. pe ikọ naa lo pa Tiyamiyu Kazeem, to jẹ ọkan lara ọmọ ikọ ọhun. Alukoro ẹgbẹ agbabọọlu naa, Dimeji Oshode sọ ninu atẹjade kan pe, iṣẹlẹ naa waye lopopona Sagamu nigba ti ologbe ọhun ati akẹgbẹ rẹ, Sanni Abubakar n rinrin ajo. O ni awọn ikọ SARS da Kazeem duro, ti wọn si fi ẹsun kan pe o jẹ ọmọ Yahoo, oni jibiti ori ayelujara, nitori imura rẹ, ṣugbọn o ṣalaye fun wọn pe iṣẹ bọọlu gbigba ni oun n ṣe. Ẹni ti ọrọ naa ṣoju rẹ sọ pe, Kazeem fi kaadi idanimọ rẹ han awọn agbofinro naa gẹgẹ bi agbabọọlu, ṣugbọn wọn kọti ikun sii. Lẹyin-o-rẹyin, wọn fi panpẹ ofin mu, o si gba lati tẹle wọn lọ si agọ wọn. Ṣugbọn lẹyin ti wọn n gbe lọ loju ọna marosẹ Sagamu si Abeokuta, lo ba beere ibi ti wọn n gbe oun lọ, nitori ibi ti wọn dorikọ yatọ si ọna agọ awọn ọtẹlẹmuyẹ ọhun. Gẹgẹ bi atẹjade naa ṣe sọ, lẹyin eyii ni awọn ọlọpaa naa duro, ti wọn si tii jade ninu ọkọ wọn, eyi to mu ki ọkọ mii to n bọ kọlu, to si gba ibẹ jẹ Ọlọrun nipe. Ẹwẹ, ajọ ọlọpaa ipinlẹ Ogun ti sọ pe, ikọ SARS ipinlẹ naa ko mọwọ mẹsẹ ninu iṣẹlẹ ọhun. Agbẹnusọ fun ileesẹ ọlọpaa ipinlẹ Ogun, Abimbola Oyeyemi sọ fun awọn akọroyin pe, ikọ SARS kọ lo pa Kazeem, o ni lootọ ni ikọ naa kan fi pampẹ ofin mu pe o wọ aṣọ ṣọja. O ni lẹyin ti wọn n gbe lọ ni ọkọ wọn taku loju ọna, ṣugbọn nigba ti ologbe naa gbiyanju ati sọda loju popo, ni ọkọ miran kọlu. Ọpọ awọn ọmọ Naijiria ti bẹrẹ si ni n fi ero wọn lede, lẹyin iroyin iku agbabọọlu naa, ti wọn si n bu atẹ lu ikọ SARs naa.	https://www.bbc.com/yoruba/afrika-51602625
politics	Ọ̀lẹ ní àwọn DSS ní Naijiria, TV ni wọ́n máa ń wò nígbà tí mo wà ní páńpẹ́ wọn- Ṣowore	Awọn oludije sipo aarẹ lẹgbẹ oṣelu ni Naijiria ti bu ẹnu atẹ lu igbeṣẹ ijọba lori eto ọrọ aabo to dẹnukọlẹ ni Naijiria. Awọn oludije ti ẹgbẹ oṣelu  African Action Congress, Omoyele Sowore, oludije lẹgbẹ oṣelu Action Democratic Party, Yabagi Sani, oludije lẹgbẹ oṣelu Social Democratic Party, Adewole Adebayo ati oludije lẹgbẹ oṣelu the All Progressives Grand Alliance, Peter Umeadi lo fi ero wọn lede Awọn wọnyii ni awọn yoo ṣe gudugudu meje lori eto aabo to dẹnukọlẹ ni Naijiria. Awọn oludije yii ni wọn sọ eyi lasiko ipade itagbanga ti ileeṣẹ iroyin Tẹlifisọn Arise TV gbe kalẹ fun awọn oludije sipo aarẹ lorilẹede Naijiria. Awọn oludije yii ni wọn bu ẹnu atẹ lu aibikita ijọba aarẹ Buhari si eto aabo , eleyii ti wọn ni ohun lo faa ti o fi dojubolẹ lasiko yii. Ninu ọrọ rẹ, Sowore ni awọn eṣọ alaabo to wa ni ẹka ọtẹlẹmuyẹ ko ṣe iṣẹ wọn bii iṣẹ ni ko ṣe si ọna abayọ si igbesunmọmi ati iṣẹlẹ awọn agbebọn ni Naijiria. ‘’Oṣu marun un gbako ni mo lo ni panpẹ awọn DSS, niṣe ni wọn wo BB Naijiria yala ki wọn maa ṣe iṣẹ ọtẹlẹmuyẹ wọn.’’ ‘’Bakan naa ni ko si adari fun ẹka eto aabo ni Naijiria, wọn kan n ṣe nkan to wu wọn ni ẹka naa.’’ Ninu ọrọ tirẹ, oludije lẹgbẹ osẹlu ADP sani fi ẹsun kan aarẹ Buhari lori ijọba rẹ, wi pe iwa ajẹbanu pọ lasiko rẹ. Bakan naa ni oludije fun SDP, Adebayọ wa rọ awọn oludije gbogbo lati mu eto eto aabo ni kunkundun lati doola ẹmi awọn eniyan. O ni ijọba to wa lode yii ko tilẹ karamasiki ọrọ eto aabo araalu, eleyii to kọ ohun lominu.	https://www.bbc.com/yoruba/articles/cn0jl1znqddo
health	Fibroid: Ǹjẹ́ o mọ pé o le ní oyún ìju tí o kò bá tètè bímọ?	Iwadii imọ ijinlẹ kan ti fihan pe obinrin mẹta ninu mẹwaa, ti ọjọ ori wọn wa laarin ọdun mẹẹdọgbọn si ọgbọn ọdun, lo ma n ni oyun iju ni Naijiria. Awọn ile iwosan ikọṣẹ iṣegun oyinbo to wa ni ilu Calabar, Port Harcourt ati Enugu, ni wọn ṣe iwadii naa. Dokita agba ni ẹka ti wọn ti n mojuto awọn ẹya ara ti obinrin fi n bimọ, Obstetrics and Gynaecology, ni Ile iwosan ẹkọṣẹ iṣegun Fasiti Calabar, Ugwu Brown, sọ fun BBC pe, ìju lo wọpọ ju ninu awọn nnkan to ma n wu ninu ikun obinrin, ni Naijiria. Awọn ami oyun iju: Bi oyun iju naa ba ṣe tobi to, iye to jẹ, ati ibi to wa ninu ile ọmọ, ni yoo sọ ami ti obinrin yoo ri. Ṣugbọn Dokita Brown sọ pe ọpọlọpọ obinrin to ni oyun iju kii ri ami kankan. Awọn ami to wọpọ ni: Bi o sẹ le tọju oyun iju: Itọju ti wọn yoo fun obinrin to ba ni oyun iju nii ṣe pẹlu ọjọ ori, to ba ṣi fẹ ẹ bimọ, bi iju naa ṣe tobi si, ati ibi to wa ninu ile ọmọ. Itọju gboogi to wa fun ni 'hysterectomy'; eyi ni ilana ti wọn n gba lati yọ ile ọmọ obinrin kuro ninu ara. Ṣugbọn, itọju naa yoo jẹ nipa oogun lilo tabi iṣẹ abẹ.	https://www.bbc.com/yoruba/afrika-55321562
politics	Bí Adeleke bá lé àwọn alága ìbílẹ̀ tuntun, ilé aṣòfin yóò yọ òun náà nípò gómìnà -  APC Osun	Gomina tuntun ti wọn sẹsẹ dibo yan nipinlẹ Osun, Ademola Adeleke ni wọn ti se ikilọ fun pe ko ma gbiyanju lati yọ awọn alaga ijọba ibilẹ ti wọn sẹsẹ dibo yan nipinlẹ naa. Ikilọ naa lo waye latẹnu agbẹjoro ẹgbẹ oṣelu APC, Adegoke Ogunsola, nigba to danu ibeere lẹyin ti eto idibo awọn alaga ibilẹ to waye lopin ọsẹ. B﻿akan naa ni Ogunsola salaye pe bi Adeleke ko ba fẹ kile asofin ipinlẹ naa gbe igbesẹ lati yọ oun fura rẹ nipo gomina, ko gbọdọ fọwọ kan awn alaga ijọba ibilẹ tuntun naa. Eto idibo alaga ibilẹ naa ni ẹgbẹ oṣelu PDP bu ẹnu atẹlu pe ko ba ofin mu, to si leri pe oun yoo yọ awọn alaga naa nipo ni kete ti gomina tuntun ba ti ṣe ibura wọle. Sugbọn Ogunsola, ẹni to jẹ oludije sipo alaga ni ijọba ibilẹ Ifelodun ni ko si ijọba kankan ni Naijiria to ni ẹtọ lati tu awọn alaga ti wọn dibo yan ka. Amofin naa ni ijọba ibilẹ ni ọkan lara ijọba mẹta, ti ko ki n ṣe pe ijọba ipinlẹ lo yan wọn gẹgẹ bi amugbalẹgbẹ. “Gomina ipinlẹ ko ni agbara lati tu awọn alaga ti ilu dibo yan ka , ayafi ti ileẹjọ ba fun ni agbara naa nitori idi kan tabi ikeji. Awọn miiran to le tu awọn alaga ijọba ibilẹ ka ni Ile gbimọ asofin nipinlẹ naa.” Ogunsola ni ẹṣẹ to le yọ Adeleke nipo gẹgẹ bii Gomina, ni ti Gomina tuntun naa ba gbiyanju lati tu awọn alaga ijọba ibilẹ ka. Nigba ti alaga igbimọ alakoso fidihẹ ẹgbẹ oṣelu PDP nipinlẹ Ọṣun, Akindele Adekunle sọrọ lasiko ijiroro kan pẹlawọn oniroyin, o ni ọgbọn ni ijọba ipinlẹ Ọṣun n da lati da ewe bo awọn iwa ijẹkujẹ to ti hu silẹ. Bakan naa lo ke si ọga agba patapata ileeṣẹ ọlọpaa ati kọmiṣọnna ọlọpaa nipinlẹ ọhun pe ki wọn tete gbe igbesẹ to yẹ, lati dena eefin wahala to n ru naa. ko to di ina rogbodiyan ti yoo tigi boju alaafia nipinlẹ naa waye.. Adekunle ninu atẹsita to fi fesi idunkoko ẹgbẹ oṣelu APC ni awọn yoo tu awọn alaga naa ka ni ilana ofin orilẹede Naijiria .	https://www.bbc.com/yoruba/articles/c13xx42njpxo
entertainment	Bobrisky: Ayé lèmi fẹ́ jẹ kí n tó sọ̀rọ̀ ọ̀run, má ṣe wàhálà wàásù fún mi nípa ọ̀run	"Okunẹyẹ Idris Ọlanrewaju ti ọpọ eeyan mọ si Bobrisky, ti ke si gbogbo awọn to n waasu ijọba ọrun fun un pe ki wọn lọ simẹdọ nitoripe oun ti gboju kuro ni ohunkohun to nii ṣe pẹlu ọrun. Ẹyin naa kọ haa! Bobrisky ṣalaye lori awọn ikanni rẹ loju opo ayelujara pe, ki gbogbo awọn to n waasu fun oun pe ki oun yi igbe aye oun pada o lọ wa ọrọ mii sọ nitori pe lọwọ ti oun wa bayii, 'aye laa jẹ ka to ṣọrun' loun gbe dani o. O ni ki wọn jẹ ki oun jẹ igbadun aye yii na ki wọn to maa sọrọ ọrun. ""Maa wulẹ damu ara rẹ lati waasu fun arabinrin yii, Emi ti yọ ọwọ mi kuro ninu ohun gbogbo to niiṣe pẹlu irinajo ọrun."" Eyi ni ohun ti Bobrisky kọ soju opo ayelujara Facebook rẹ pe aye loun kọkọ fẹ jẹ na o ki oun to maa sọrọ ọrun. Ikede yii si lo jẹ iyalẹnu fun ọpọ awọ̀n ololufẹ Bobrisky, ti wọn si n tọr aforijin fun, ti ọpọ wọn si n tubọ waasu fun nipa ọrun rere."	https://www.bbc.com/yoruba/afrika-59109596
health	Coronavirus: Uganda ní àwọn arìnrìn àjò láti UK, US àti Yúróòpù lọ̀rọ̀ kàn	Ijọba orilẹede Uganda ti se agbekalẹ ilana kan ti yoo pọn ni dandan fawọn arinrinajo lati orilẹede mẹrindinlogun lati fi ara wọn pamọ fun ọjọ mẹrinla, ki wọn lee dena itankalẹ arun Coronavirus. Lara awọn orilẹede ti ọrọ naa kan ni ilẹ United Kingdom, UK, Amẹrika ati awọn orilẹede mii nilẹ Yuroopu Bakan naa ni awọn alasẹ salaye pe gbogbo awọn arinrinajo to ba n de si papakọ ofurufu Entebbe ni wọn yoo maa fin oogun apakokoro si lara. Amọ titi di akoko yii, orilẹede Uganda ko tii kofiri alarun Coronavirus kankan bi o tilẹ jẹ pe minisita feto ilera lorilẹede naa ti jẹwọ pe, ọrọ aje ilẹ naa ko lee gbe iwosan arun yii, to ba fi bẹ silẹ lọdọ awọn. Oṣu kẹwa ọdun 2019 ni arun Coronavirus bẹ silẹ nilu Wuhan, lorilẹ-ede China ti ọpọlọpọ eeyan si ti lugbadi arun naa kaakiri agbaye. Arun ọhun ko mọ ọmọdẹ tabi agbalagba, bẹẹ ni ko mọ olowo tabi gbajumọ lawujọ, o si ti mu ẹmi ọpọ eeyan lọ. Iwọnyi ni awọn eeyan jankan lagbaye ti wọn ti fara kaasa arun naa kaakiri orilẹ-ede agbaye. Owuro kutu Ọjọbọ ọdun yii ni gbajugbaja oṣere ilẹ Amẹrika, Tom Hanks kede loju lopo Instagram rẹ pe, oun ati iyawo oun, Rita Wilson ti lugbadi arun naa. Hanks ṣalaye pe, awọn mejeeji n ṣe aisan ranpẹ ni wọn ba pinnu lati lọ ile iwosan, esi ayẹwo si fi han pe wọn ti ni arun Coronavirus lara. Bo tilẹ jẹ pe ọmọ bibi ilẹ Amẹrika ni ẹni ọdun mejilelọgọta ọhun, ṣugbọn orilẹ-ede Australia lo ti lugbadi arun naa. Nadine Dorries: Misita fun eto ilera ilẹ Gẹẹsi, Nadine Dorries naa wa lara awọn eeyan jankan lagbaye to fara kasa arun Coronavirus. Ileeṣẹ eto ilera orilẹ-ede naa sọ pe, minisita ọhun n fi awọn apẹrẹ arun naa han lọjọ kan naa to ṣe ipade ka pẹlu adari ijọba orilẹ-ede ọhun, iyẹn Boris Johnson. O kere tan, eeyan mẹfa lo ti jẹ Ọlọrun nipe nilẹ Gẹẹsin bayii, ti awọn ti ko din ni ọọdunrun  si n ba arun naa finra. Claudio Pedrazzini: Claudio Pedrazzini ni ẹni akọkọ lara awọn to wa ni ile igbimọ aṣofin Italy ti yoo ni arun Coronavirus. Aṣofin ọhun wa lati agbegbe Lombardy, to jẹ iha ibi ti ọwọja arujn naa ti mulẹ ju lorilẹ-ede ọhun. Iroyin ni awọn awọn akẹgbẹ rẹ ti wọn n joko ti nile aṣofin ti sẹ ara wọn mọle, ti wọn siti bẹrẹ si n gbe igbesẹ to kan lati mọ boya awọn naa ti ko arunn naa Rudy Gobert: Ajọ to n risi ere bọọlu alapẹrẹ NBA, niha Ariwa Amẹrika ti kede pe, ọkan lara ọmọ ikọ Utah Jazz, Rudy Gobert ti lugbadi arun Coronavirus. Wọn ni agbabọọlu alapẹrẹ ọhun ti kọkọ fi ọrọ arun naa ṣere ninu ifọrọwerọ kan pẹlu awọn oniroyin lọjọ Aje, to si fọwọ kan awọn irinṣẹ ti wọn ko wọ inu yara ti wọn ti n parọ aṣọ lọ. Lẹyin ọjọ meji si lo bẹrẹ si ni ṣaisan ranpẹ, nigba ti ikọ rẹ n gbaradi fun ifẹsẹwọnsẹ pẹlu ikọ Oklahoma City. Ṣugbọn lẹyin ti ayẹwo fi han pe ọkunrin naa ti ko arun ọhun, ni awọn alaṣẹ ba sun ifẹsẹwọnsẹ naa siwaju. Daniele Rugani: Laipẹ yii ni ikọ agbabọọlu Juventus kede pe, agba-ẹyin fun ikọ ọhun, Daniele Rugani ti ni arun Coronavirus lẹyin ayẹwo kan. Ikọ naa ti wa sọ pe, oun ti bẹrẹ igbesẹ lati ri pe wọn ko gbogbo awọn to ti ṣalabapade okunrin naa sibi kan fun ayẹwo, ati itọju to peye. Ko to ni arun naa, Rugani ti kopa ninu ifẹsẹwọn meje fun ikọ na ninu saa yii, eyi to gba gbẹyin ni ifẹsẹwọn wọn pẹlu Spal, leyi ti wọn bori. Ẹwẹ, bi ọkanjuwa se n dagba lori ọwọja arun Coronavirus to n ja kalẹ bii ọwara ojo yii, naa ni ọgbọn n rewaju nitori awọn onimọ isegun ti se agbekalẹ eroja to n tete sedamọ arun naa lọgan laarin isẹju mẹwa. Ibudo ayẹwo imọ isegun to wa nilu Dakar lorilẹede Senegal si lo se agbekalẹ awọn eroja ayẹwo ọhun. Isẹ akanse yii lo jẹ ifọwọsowọpọ ibudo ilera kan nilẹ Gẹẹsi, Mologic ati gbajugbaja ibudo ayẹwo ara kan to wa ni Dakar. Ireti wa pe awọn ẹrọ to n sayẹwo arun Coronavirus bii miliọnu meji ni wọn yoo maa se jade lọdọọdun, ti wọn yoo si maa pin kaakiri ilẹ Afirika. Bẹẹ ba gbagbe, ajọ eleto ilera lagbaye ti kede arun asekupani Coronavirus bii ajakalẹ arun lagbaye, to si ti tan ọwọja rẹ de orilẹede bii mẹrinlelaadọfa nigba ti awọn eeyan to to irinwo ati igba ti jẹ Ọlọrun nipe lati ipasẹ arun naa.	https://www.bbc.com/yoruba/afrika-51848136
religion	Lára àwọn ẹgbẹ́ tó létò jùlọ ní Nàìjíríà ni CAN - Tinubu	Olùdíje sípò Ààrẹ lábẹ́ àsíá ẹgbẹ́ òṣèlú All Progressives Congress, APC, Bola Ahmed Tinubu ti júwe ẹgbẹ́ ọmọlẹ́yìn Krìsìtẹ́nì, CAN, gẹ́gẹ́ bí ẹgbẹ́ tó létò ní orílẹ̀ èdè Nàìjíríà.  Asiwaju Tinubu sọ èyí nínú àtẹ̀jáde kan tó ti kí Ààrẹ CAN tuntun, ẹni ọ̀wọ̀ Daniel Okoh kú oríire ìyànsípò rẹ̀.  Tinubu ní kìí ṣe ìgbáyégbádùn àwọn Kristẹni nìkan ni ẹgbẹ́ CAN ń jà fún bíkòṣe ìrẹ́pọ̀ àti ìbágbépọ̀ àláfíà gbogbo ẹ̀sìn. Tinubu ní orílẹ̀ èdè Nàìjíríà wà ní àkókò tó lágbára tí àwọn kan ń wá ọ̀nà láti dá wàhálà sílẹ̀ láàárín àwọn ènìyàn pẹ̀lú ìgbìyànjú láti kọ ẹ̀yìn àwọn ènìyàn síra wọn.  Ó fi kun pé tí èrò gbogbo ènìyàn bá ṣe ọ̀tọ̀ọ̀tọ̀ lórí gbogbo nǹkan, ohun tó dájú ni pé gbogbo ènìyàn ló fẹ́ láti gbé ní ìrẹ́pọ̀ àti àláfíà.  Bákan náà ló ní inú òun dùn sí gbogbo ìgbésẹ̀ èyí tí CAN ń gbé láti mú kí àláfíà jọba ní orílẹ̀ èdè Nàìjíríà.  Tinubu sọ síwájú pé tí gbogbo ènìyàn bá le máa tẹ̀lé ìrẹ́pọ̀ àti ìṣọ̀kan èyí tí orílẹ̀ èdè Nàìjíríà ń bá bọ̀ láìfi ti ẹ̀sìn tàbí ẹ̀yà ṣe, orílẹ̀ èdè Nàìjíríà ma gòkè àgbà. Ẹgbẹ́ ọmọlẹyin Kristi, CAN, ti yan alufaa, ẹni ọwọ Daniel Chukwudumebi Okoh, gẹgẹ bi aarẹ tuntun ti yoo rọpo Alufaa Supo Ayokunle. Akọwe agba fun ẹgbẹ́ naa, Ọgbẹni Joseph Daramola lo kede eyi ninu atẹjade kan n'ilu Abuja, lọjọ Iṣẹgun. Alufaa Okoh ni oludasilẹ ati alamojuto ìjọ Christ Holy Church, Ọjọ kẹtadinlọgbọn, oṣu Keje, ni ipade apapọ ẹgbẹ́ naa yoo waye, nibi ti wọn o ti ṣe ifilọlẹ aarẹ tuntun naa. Ipade naa ni yoo tun fi opin si saa Alufaa Samson Olasupo Ayokunle, ati awọn ọmọ igbimọ oludari. Pasitọ Ayokunle ni aarẹ keje fun CAN, to si tun jẹ aarẹ kẹfà fun ìjọ Baptist. Ọdun 2016 lo de ipo aarẹ CAN, lẹyin ti Ayo Oritsejafor kuro nipo. O tun pada wọlé saa keji lọdun 2019. Ọjọ kejila, oṣu Kọkanla, ọdun 1963, ni wọn bi Alufaa Daniel Chukwudumebi Okoh niluu Kano, sugbọn ọmọ bibi ilu Ndoni nijọba ibilẹ Ogba/Egbema/Ndoni, nipinlẹ Rivers ni. Alufaa Daniel Okoh ti di awọn ipo kan mu Alaga ajọ Organisation of African Instituted Churches (OAIC); National President of OAIC (Nigeria) (2005 – 2014); Igbakeji aarẹ ẹgbẹ́ National Christian Association of Nigeria, CAN, (2007 – 2013) ati bẹẹ bẹẹ lọ. Bakan naa lo wa lara eeyan mẹfa to ṣoju ẹgbẹ́ CAN nibi ipade apero àtúnṣe eto oṣelu ti ìjọba apapọ ṣe agbatẹru rẹ lọdun 2005.  Laarin ọdun 2009 – 2011, ẹni ọwọ Daniel Okoh jẹ ọmọ igbimọ oluṣakoso ajọ itaniji ni Naijiria, National Orientation Agency, gẹgẹ bi aṣoju ẹgbẹ́ CAN.	https://www.bbc.com/yoruba/articles/c885yl9rrp1o
sports	Christian Obodo, agbábọ́ọ̀lù Super Eagles tẹ́lẹ̀ bọ́ lọ́wọ́ àwọn ajínigbé lẹ́ẹ̀kan síi	"Iroyin taa gbọ ni wipe awọn ajinigbe ti tu agbabọọlu Naijiria tẹlẹ, Christian Obodo ti wọn jigbe silẹ. Iroyin sọ pe ọrẹ timọ timọ rẹ lọjọ pipẹ sẹyin, Big Sam lo fi aridaju didoola rẹ han fun awọn oniroyin ni ilu Warri pe wọn tu u silẹ lalẹ ọjọ Aiku. Agbabọọlu tẹlẹri to n gba ọwọ aarin fun ikọ agbabọlu Naijiria Super Eagles, Christian Obodo yii ko sọwọ ajinigbe agbebọn lẹẹkeji ni ọna Refinery Road ni Warri, ipinlẹ Delta. Obodo to jẹ ẹni ọdun mẹrindinlogoji ni awọn agbebọn kan jigbe nigba ti o duro lati ra ọgẹdẹ lọna lọjọ Aiku gẹgẹ ile iṣẹ ọlọpaa ipinlẹ Delta ṣe sọ fun awọn oniroyin. Ọpẹ́ o! Ìyá Siasia kúrò lákàtà àwọn ajínigbé lẹ́yìn oṣù méjì ààbọ̀ Ààrẹ ti kọ̀wé fipò sílẹ̀ torí èèyàn méjì t'ọ́lọ́pàá pa níbi ìfẹ̀hónúhàn lòdì sí ìjọba Ni nkan bii ago marun irọlẹ ni iroyin sọ pe wọn ji i gbe lagbegbe ile itura Ishaka, Refinery Road. Agbẹnusọ ileeṣẹ ọlọpaa Delta, Onome Onovawakpoyeya lo sọ bẹẹ. ""Oun ati ọrẹbinrin rẹ ni wọn jọ wa pọ ti wọn duro lati ra ọgẹdẹ loju na"". Agbẹnusọ ọlọpaa naa fi kun un pe ko sẹni to tii bere owo itọnran fun itusilẹ rẹ. Eyi ni igba ikeji ti awọn agbebọn yoo ji agbabọọlu Naijiria tẹlẹri yii. Igba akọkọ to bọ sọwọ awọn ajinigbe ni ọjọ kẹsan oṣu kẹfa ọdun 2012 nigba to n lọ sile ijọsin ni ilu Warri. Wo ọkùnrin tó dáná sun ọ̀rẹ́bìnrin rẹ̀ torípé kó gbà látí jẹ́ aya rẹ̀ Iléeṣẹ́ ológun ní ó bàwọn lọ́kàn jẹ́ bí Sanwo-Olu ṣe ni kìí se òun ló pe sójà si Lekki Ṣugbọn ọjọ keji ọjọ ti wọn ji i gbe naa ni awọn ọlọpaa tọ ipasẹ awọn ajinigbe naa lẹyin odi ilu Warri nibi ti wọn ti ri Obodo ti wn si gba awọn afurasi kan mu. Agbabọlu to ti gba ami ẹyẹ bonze ri ni idije AFCON ti ọdun 2006 ṣalaye oun toju rẹ ri lọdun mẹjọ sẹyin nigba ti wọn kọkọ ji i gbe ati bo ṣe moribọ lọna ara tawọn araalu ẹgbẹ wọn atawọn fijilante doola rẹ fifi to awọn ọlọpaa leti ti wọn fi tọ ipasẹ awọn ajinigbe ọhun lọ si ilu Isoko. Ni nkan bii ọdun melo sẹyin lawọn ajinigbe ti n ṣọ awọn agbabọọlu ọmọ Naijiria to n gbe loke okun ati mọlẹbi lọwọ lẹsẹ. Bi  ko ba gbagbe, wọn ji agbabọọlu super Eagles tẹlẹri mii naa, Onyekachi Apam gbe lọdun 2007. Bakan naa ẹgbọn ọkunrin fun Balogun ikọ yii kan naa tẹlẹri, Joseph yobo ko sọwọ awọn ajinigbe ni ili PortHarcourt ti wọn si tu u silẹ lẹyin ọjọ mẹwaa lọdun 2008. Lọdun 2019, wọn tun ji baba Balogun ikọ Super Eagles tẹlẹ, Mikel Obi gbe ni Jos ṣugbọn awọn ọlọpaa tu u silẹ nigba to ya. Iya agbabọọlu mii, Samuel Kalu naa tun ko sọwọ awọn agbebọn ni Aba, ipinlẹ Abia lọdun to kọja. Lẹyin ọjọ mẹfa to lo lakata awọn ajinigbe ni wọn to da a silẹ. Ko tun pẹ rara ti wọn ji iya akọnimọọgba ikọ Super Eagles tẹlẹri, Samson Siasia gbe lọjọ kẹẹdogun oṣu keje ọdun 2019. Lẹyin bi oṣu meji ati aabọ ni awọn ajinigbe ti fi iya rẹ silẹ."	https://www.bbc.com/yoruba/54956241
health	Coronavirus: Ẹ wo ohun tí ààrẹ Buhari sọ lórí aáyan ìjọba láti dènà Coronavirus	Aarẹ orilẹede Naijiria, Muhammadu Buhari ti kilọ fun awọn Niajiria lati maṣe paya lori aarun Coronavirus to n ja rain nilẹ. Buhari sọ eyi lasiko to fi atẹjade lede lati ẹnu oluranlọwọ pataki rẹ, Malam Garba Shehu ni lọjọ Aiku. O ni ibanujẹ ọkan lo jẹ fun oun nipa iroyin pe, Coronavirus ti wọ ipinlẹ Eko lati ọdọ ọmọ ilẹ Italy to wa ṣiṣẹ ni ileeṣẹ Lafarge Cement ni ipinlẹ Ogun. Amọ, aarẹ Buhari gboriyin fun ileeṣẹ eto ilera ti ijọba apapọ ati awọn ajọ miran, fun iṣẹ takuntakun ti wọn ṣe lati tete gbogun ti itankalẹ arun naa ni ipinlẹ Eko ati Ogun. Aarẹ Buhari wa kesi awọn ọmọ Naijiria ati ẹka ijọba to n risi arun coronavirus naa, lati ri wi pe awọn naa sa ipa wọn lati ma a ṣe akiyesi ayika wọn. Bakan naa lo kesi wọn lati ri daju wi pe gbogbo aṣẹ ti ajọ to n risi eto ilera lagbaye, WHO pa fun wọn, nipa imọ toto ati fifọ ọwọ nigbakugba ni wọn tẹle. Saaju ni ẹgbẹ oṣelu alatako lorileede Naijiria, Peoples Democratic Party, ti bẹnu atẹ lu aarẹ Muhamadu Buhari lori bi ko se sọrọ nipa aisan Corona Virus to wọ Naijiria. Akọwe ipolongo ẹgbẹ naa, Kola Olongbondiyan ni aifini peni, aifeeyan peeyan ni iwa yii jẹ, bi aarẹ ko ti ṣe ti ba awọn ọmọ Naijiria sọrọ.	https://www.bbc.com/yoruba/media-51702140
religion	Synagogue Fire Incident: Ilé ìjọsìn Synagogue ní àwọn ti pa iná náà	Ilé ìjọsìn Synagogue (SCOAN) ti fi ọ̀rọ̀ léde lórí ìjàmbá iná tó ṣẹlẹ̀ ní ilé ìjọsìn náà tó wà ní agbègbè Agodo, Egbe ní ìrọ̀lẹ́ ọjọ́rú, ọjọ́ Kejìdínlọ́gbọ̀n, oṣù Kẹrin ọdún 2022. Gẹ́gẹ́ bí àtẹ̀jáde kan tí ilé ìjọsìn náà fi léde lórí ẹ̀rọ ayélujára Facebook, ilé ìjọsìn náà kìí ṣe ibi ibojì òkú olùdásílẹ̀ ilé ìjọsìn náà, Wòlíì Temitope Balogun ni iná mú gẹ́gẹ́ bí àwọn ìwé ìròyìn ṣe ń gbe kiri. Wọ́n ní yàrá ibi tí àwọn ń kó ẹrù gbogbo pamọ́ sí ni ìjàmbá iná náà ti wáyé lòdì sí ìròyìn ẹlẹ́jẹ̀ tí àwọn ènìyàn ń gbé kiri. Bákan náà ni wọ́n rọ àwọn ọmọ ìjọ náà láti má bẹ̀rù tàbí fòyà lórí ìṣẹ̀lẹ̀ náà àti pé kò sí ènìyàn kankan tó farapa tàbí bá ìṣẹ̀lẹ̀ náà lọ. Wọ́n sọ síwájú wí pé bí ó tilẹ̀ jẹ́ pé àwọn kò ì tíì mọ ohun tó fa ìjàmbá iná náà, àwọn ti ń ṣe ohun gbogbo tó yẹ láti fìdí ohun tó ṣokùnfà ìjàmbá iná ọ̀hún múlẹ̀. Wọ́n fi kun pé àwọn ti rí iná náà pátápátá nítorí bí ìjàmbá iná náà ṣe wáyé ni ẹ̀ka tó ń mójútó ìṣẹ̀lẹ̀ pàjáwìrì ní ilé ìjọsìn ọ̀hún ti jí gìrì sí ojúṣe wọn. Kí ló ti ṣẹlẹ̀? Ní òwúrọ̀ ọjọ́rú ni ìròyìn gba orí ayélujára kan wí pé ìjàmbá iná ń wáyé ní ilé ìjọsìn Synagogue tó wà ní agbègbè Agodo ní Ikotun, ìpínlẹ̀ Eko. Gẹ́gẹ́ bí ìròyìn ṣe sọ nǹkan bí ago mẹ́fà àbọ̀ ìrọ̀lẹ́ ní ìṣẹ̀lẹ̀ náà bẹ̀rẹ̀. Gẹ́gẹ́ bí ohun tí ó ṣe ojú mi kòró kan sọ fún àwọn akọ̀ròyìn, ó ní àwọn kò le sọ bóyá ènìyàn farapa tàbí bá ìṣẹ̀lẹ̀ náà lọ. Nínú ọ̀rọ̀ rẹ̀, ọ̀gá àgbà ajọ tó ń mójútó ìṣẹ̀lẹ̀ pàjáwìrì, Ibrahim Farinloye fìdí ìṣẹ̀lẹ̀ náà múlẹ̀ àti wí pé àwọn ti pa iná náà. Bákan náà ni òlórí ẹ̀ka àjọ tó ń mójútó ìṣẹ̀lẹ̀ ìjàmbá iná àti ìdóòlà ìpínlẹ̀ Eko, Margaret Adeseye ní ìjàmbá iná ọ̀hún ṣe àkóbá fún òrùlé ibi tí wọ́n sì olùdásílẹ̀ ilé ìjọsìn náà.	https://www.bbc.com/yoruba/afrika-61269257
politics	Báyìí ni àwọn agbébọn ṣe bẹ́ orí gbajúgbajà oníṣòwò ní Anambra	Iléeṣẹ́ ọlọ́pàá ti fìdí rẹ̀ múlẹ̀ pé àwọn agbébọn ti bẹ́ gbajúgbajà oníṣòwò ní ìpínlẹ̀ Anambra, Nelson Achukwu lórí. Achukwu ló ti fìgbà kan rí jẹ́ aṣòfin láti ìjọba ìbílẹ̀ Gúúsù Nnewi. Iléeṣẹ́ ọlọ́pàá ní bí oṣù díẹ̀ sẹ́yìn ni àwọn agbébọn ti kọ́kọ́ jí Achukwu gbé fẹ́sùn wí pé ó ń tú àṣírí àwọn fún iléeṣẹ́ ológun. Lẹ́yìn ọ̀sẹ̀ díẹ̀ tó lò ní àhámọ́ àwọn ajínigbé náà ni wọ́n tu u sílẹ̀. Agbẹnusọ iléeṣẹ́ ọlọ́pàá, Ikenga Tochukwu ní ọjọ́ Kẹsàn-án, oṣù Kẹfà, ọdún 2022 ni àwọn agbébọn tún lọ ká Achukwu mọ́lé rẹ̀ tó wà ní Mkpor ní nǹkan bí aago mẹ́wàá kọjá ìṣẹ̀jú mẹ́ẹ̀dógún. Tochukwu ní ààlà Uke àti Ukpor ni àwọn ti rí òkú Achukwu. Ó ní ìwádìí àwọn ń tẹ̀síwájú láti fojú àwọn aṣebi tó ṣekúpa Achukwu hàn tí wọ́n yóò sì fojú winá òfin. Ètò ààbò ní ìpínlẹ̀ Anambra ti ń kọ àwọn ènìyàn pàápàá bí ìpànìyàn àwọn tó lórukọ ṣe ti ń wáyé léraléra ní ìpínlẹ̀ Anambra. Nínú oṣù Karùn-ún, ọdún 2022 ni àwọn agbébọn ṣekúpa ọmọ ilé ìgbìmọ̀ aṣòfin ìpínlẹ̀ Anambra, Okechukwu Okoye lẹ́yìn tí wọ́n ji gbé. Òun àti àwọn abẹ́ṣinkáwọ́ rẹ̀ kan, Cyril Chiegboka ni wọ́n pa. Nelson Emeka Achukwu jẹ́ ọmọ bíbí Ukpor ní ìjọba ìbílẹ̀ Gúúsù Nnewi  tí ọ̀pọ̀lọpọ̀ mọ̀ sí Ogbatulenyi. Agbẹjọ́rò àti olóṣèlú ni pẹ̀lú. Ní ọdún 2003 ló jáwé olúborí gẹ́gẹ́ bí ọmọ ilé ìgbìmọ̀ aṣòfin ní ìpínlẹ̀ Anambra.	https://www.bbc.com/yoruba/articles/c9ex4ydvdlko
entertainment	BB Naija: Kí ló pa Elisha Abbo, Leycon àti Naira Marley pọ̀, tí àríyá yóò fi wáyé?	"Inu ẹni kii dun, ka pa mọra ni ọrọ awọn ololufẹ Olalekan Agbeleshebioba, ti sps eeyan mọ si Leycon, to gbegba oroke ninu asekagba idije BB Naija fun tọdun 2020. Idi ni pe Senator to n soju ẹkun idibo Ariwa Adamawa, Elisha Ishaku Abbo ti kede pe oun fẹ se apejẹ ati ayẹyẹ idawọ idunnu pẹlu Leycon to jawe olubori naa. Ninu fidio kan to gba ori ayelujara kan bayii, ni Sẹnatọ Abbo ti kede pe, nitori oun se agbatẹru fun Leycon, o di dandan ko jawe olubori ninu idije naa. ""Gbogbo ẹyin ololufẹ Leycon, ẹ sunmọ lonii bi ka dijọ se ariya. Mo ti sọ fun yin pe Lecon n gbe owo ile BB Naija bọ wa sile, o si ti de bayii. Nitori naa, ẹyin ti Naira Marley, nibo lẹ wa? O ya, a n lọ silu Eko lọ se ariya, Naira Marley, o ya sunmọ ibi, jẹ ka ls se ariya fun Lekan ooooo."" Bẹẹ ba si gbagbe, Sẹnatọ Abbo yii ni ẹnu n kun lati ọdun to kọja lori ẹsun pe o lu obinrin kan ninu ile itaja, ti fidio naa si gba ori ayelujara kan. Amọ ọjọ Aje ni iroyin gbalẹ pe, ile ẹjọ giga ilu Abuja ti ni ki Sẹnatọ Abbo yii lọ san miliọnu lọna aadọta naira fun obinrin naa, ti Abbo fiya jẹ. Lẹyin wakati mẹrinlelogun ti idajs naa waye, ni akọtun fidio miran tun lu sori ayelujara ninu eyi ti Sẹnatọ Elisha Abbo ti n kesi Naira Marley pe kawọn lọ silu Eko, ls se ariya fun Lekan. Ibeere ti ọpọ eeyan wa n beere ni pe, ki lo pa Sẹnatọ Elisha Abbo, Naira Marley ati Lekan pọ? Saaju la ti mu iroyin wa fun yin pe, ile ẹjọ giga ilu Abuja, to wa ni Maitama, ti dajọ pe ki sẹnetọ to n ṣoju ẹkun idibo Ariwa Adamawa, Elisha Abbo, san aadọta miliọnu Naira, gẹgẹ bi owo itanran, fun oṣiṣẹ ile itaja kan to  fi iya jẹ. Oṣu karun-un, ọdun 2019 ni fidio kan jade sori ayelujra, to si ṣafihan bi Sẹnetọ Abbo ṣe n ko igbaju, igbamu fun obinrin kan ni ṣọọbu ti wọn ti n ta awọn eroja ibalopọ nilu Abuja. Ọpọlọpọ ọmọ Naijiria lo koro oju si ihuwasi sẹnetọ naa. Eyi mu ki ọrọ naa de ileeṣẹ ọlọpaa, ti wọn si kọkọ gbe e lọ si ile ẹjọ majisireti kan ni agbegbe Zuba, nilu abuja. Ṣugbọn, adajọ ile ẹjọ naa, Abdullahi Ilelah, wọgile ẹjọ naa, lẹyin ti Abbo kọwe pe oun ko ni ẹjọ kankan latiu jẹ. Arabinrin naa, Osinibibra Warmate, pẹlu iranlọwọ awọn agbẹjọro rẹ, pe ẹjọ miran si ile ẹjọ giga ilu abuja, ti wọn si fi ẹsun kan Sẹnetọ Abbo pe o tẹ ẹtọ rẹ mọlẹ. Onidajọ ile ẹjọ giga naa, Samira Bature si ti dajọ pe ki Sẹnets Abbo san miliọnu lọna aadọta Naira fun arabinrin Warnate, lati fi tu u ninu."	https://www.bbc.com/yoruba/afrika-54331071
entertainment	Mọ̀ síi nípa Ola Ibironke, Dudu Heritage, ọkọ Bimbo Oshin tó jẹ́ gbajugbaja to n gbé iṣẹ́ olórin síta tó ṣáláìsí	Opọ awọn eeyan ni wọn ti n ṣe idaro Ola Ibironke to jẹ oludari Dudu Heritage to doloogbe. Koda awọn akẹgbẹ Bimbo Oshin to jẹ oṣere fiimu Yoruba lo ti lọ si ile wọn ni agbegbe bodija nibadan. Ara ore ojulumo ti pejopo lati kedun. O jẹ ẹni to n ba awọn eeyan gbe orin jade. Wo àwọn òṣèré tó ń fi àwòrán Bimbo Oshin kẹ́dùn ikú Dudu Heritage Ọ̀gá ọlọ́pàá Èkó kàn sí ẹbí Monsurat tí ọlọ́pàá yìnbon lù Báyìí ni ìrìnàjò àìsàn Iyabo Oko ṣe bẹ̀rẹ̀ láti ọdún márùn ún ṣẹ́yìn 'Jíjẹ ẹran Màálù ti d'èèwọ̀ nílùú wá torí Fulani ṣe...' O gbe ni ilẹ America fun ọpọlọpọ ọdun ko to ko pada wa si Naijiria. Dudu Heritage jẹ ọmọ bibi ipinlẹ Osun. Ola Ibironke kawe gboye ni Naijiria, o tun ka ni London ati America. Lọdun 2005 ni iroyin ni o gbe Bimbo Oshin niyawo. Oluwa fun wọn ni ọmọ meji: Michael Olusegun Ibironke ati Iyanuoluwa Ibironke. Ikú dóró! Dudu Heritage, olówó orí Bimbo Oshin ti jáde láyé Ola Ibironke, ti ọpọ eeyan mọ si Dudu Heritage to jẹ ọkọ fun gbajugbaja oṣerebinrin Bimbo Oshin ti jade laye. Iroyin naa ni ọkunrin naa deede subu ni nilu Ibadan. Ola Ibironke gbe nilẹ America fun ọpọlọpọ ọdun ko to pada wa si Naijiria wa Titi di asiko yii a ko tii le sọ ohun to pa a ṣugbọn ẹbi wọn ti fidi iṣẹlẹ naa mulẹ pe Ola Ibironke ti doloogbe. Wọn ni pe o deede ṣubu ni lale ọjọ Aiku ni Ibadan. Dudu Heritage n gbero lati gbalejo awọn agbabọọlu ẹyin ori papa gọọfu ni Naijiria laipẹ fun idije to m bọ lọna ni ọlọjọ de.	https://www.bbc.com/yoruba/media-58542121
sports	Premier league: Àdúra Arsenal gbà, Watford ja Liverpool bọ́ ní ìlépa àkọsílẹ̀ 'Invincibles' pẹ̀lú góòlù mẹ́ta	Iyalẹnu nla lo jẹ fun ọpọlọpọ onwoye ere bọọlu lagbaye, paapaajulọ awọn ololufẹ idije liigi ilẹ Gẹẹsi loni nigba ti ifẹsẹwọnsẹ laarin Watford and Liverpool pari loni. Esi ifẹsẹwọnsẹ ọhun kii ṣe ohun ti ọpọ lero ṣugbọn lẹyin o rẹyin goolu mẹta si odo ni Watford fi na Liverpool. Sagamu: Ìkọlù wáyé bí ará ìlú ṣe gbéná wòjú ọlọ́pàá torí ikú agbábọ́ọ̀lù Ẹ̀ṣẹ́ ju ẹ̀ṣẹ́ lọ! Tyson Fury d'ẹ̀ṣẹ́ bo Deontay Wilder lórí, ó gbadé WBC mọ́ ọ lọ́wọ́ Ṣé Liverpool ṣì leè tẹ̀síwájú ní ìdíje Champions league? Onínúfùfù ni Saheed Oṣupa, ṣùgbọ́n èèyàn dáradára ni-Taye Currency Igba akọkọ niyi ti Liverpool yoo maa fidirẹmi ni idije liigi ilẹ gẹẹsi lati ọjọ mejilelogun o le irinwo sẹyin Ọpọ lo ti n woye pe Liverpool yoo pa akọsilẹ ti ẹgbẹ agbabọọlu Arsena fi lelẹ ni saa liigi ọdun 2004 si 2005 nigba ti wọn gba ifẹsẹwọnsẹ mọkandinlaadọta lai fidirẹmi. Ifẹsẹwọnsẹ mẹrinlelogoji ni Liverpool ti gba laifidirẹmi ṣaaju ifẹsẹwọnsẹ pẹlu Watford loni eyi to fihan pe wọn yoo ni lati duro fun saa liigi miran ki wọn to lee pa akọsilẹ naa rẹ. Yatọ si eyi, ifẹsẹwọnsẹ mejidinlogun ni Liverpool ti gba ti wọn si ti bori ni ṣisẹntẹle lẹyin ti wọn ti ta ọmi pẹlu Manchester city. Bakan naa, oni yi gan naa lo pe ọdun kan o din ọjọ mẹta ti Liverpool ti gba ifẹsẹwọnsẹ liigi lai gba goolu wọle. Ismaila Sarr lo kọkọ gba goolu wọle ni igba ti ifẹsẹwọnsẹ naa wọ iṣẹju kẹrinlelaadọta ati ọgọta, ki Troy Deeney to fọba lee ni igba ti o wọ iṣẹju kejilelaadọrin	https://www.bbc.com/yoruba/afrika-51690528
religion	TB Joshua Death: Ẹ wo bí ìṣìnkú TB Joshua ṣe ńlọ ní Arigidi Àkókó lóní tí yóò wọlẹ̀ sùn!	Gómìnà Ondo, Ogun, ìyàwó Ooni Ogunwusi ti dé síbi ìsìnkú Wolìí TB Joshua tí  yóò wọ káà ilẹ̀ sùn, bí ètò ṣe ńlọ rèé... 'Ariwò tí ẹ̀ ń pa kò lè dóòlà ẹ̀mí Sunday Igboho, kò leè sá mọ́ ìjọba lọ́wọ́' Ó tó gẹ́, Sunday Igboho fẹ́ gbé ìjọba lọ ilé ẹjọ́ bí wọn kò bá tú àwọn èèyàn rẹ̀ sílẹ̀ CAN faraya lórí ikọlù agbofinro sàwọn ajàfẹ́tọ̀ bí Sunday Igboho	https://www.bbc.com/yoruba/agbaye-57777175
sports	Man United vs Liverpool: Liverpool faṣọ iyì ya mọ́ Ole, Ronaldo àti Man U lára	Liverpool ṣe ẹgbẹ agbaboolu Manchester United risa-risa ninu Ifẹsẹwọnsẹ idije Premier League to waye ni papa isere Old Trafford lọjọ Aiku. Àmì ayo marun ùn sodo ni Liverpool gba si awọn Man U nile wọn eleyii ti United ko sí lee ta putu. Ẹlẹsẹ ayo n ni, Mohammed Salah lo gbayo mẹta ọtẹtọ wọlé fun Liverpool ninu ere bọọlu ọhún. Naby Keita lo kökọ ṣide ayo nigba ti o gba góòlù akọkọ s'awọn Man United. Diogo Jota lo fi ọba lee fun Liverpool ni Old Trafford. Lẹyin naa ni agbaojẹ Salah gba góòlù mẹta lera s'awọn	https://www.bbc.com/yoruba/media-59031494
politics	Sunday Igboho: Mo ṣé iṣẹ́ mọkaliki ri, bẹ́ẹ̀ sì ní mò tí ṣiṣẹ́ aponmità kí n tó rìnnà ko oríire	Ni oni ọjọ Kẹwa, osu Kẹwa ọdun 2021 ni ayajọ ọjọ ibi gbajumọ ajijagbara ọmọ ilẹ Yoruba nni, Oloye Sunday Adeyemo, ti ọpọ eeyan tun mọ si Sunday Igboho. Nilẹ kaarọ o jiire, orilẹede Naijiria ati ni awujọ agbaye pata, ọrọ to n gbẹnu awọn ọmọ Yoruba ati ẹya miran ni ti họwu-họwu laarin Sunday Igboho ati ijọba apapọ. Bakan naa ni awọn ohun ti Igoho se nipa ikọlu awọn afurasi darandaran Fulani si agbegbe Ibarapa, ijijagbara fun ọmọ Yoruba ati bi wọn se fi si ahamọ nilẹ Benin Republic si n ja rain-rain. Ọrọ yii gbale o gba oko, debi pe akọni ọmọ Yoruba naa n koju igbẹjọ nilu Cotonou, nibẹ lo si ti n sami ọjọ ibi ọdun kọkandinlaadọta rẹ loke eepẹ. Ọna lati sami ajọdun ọjọ ibi yii lo mu ki BBC se akojọpọ ohun mẹfa to se koko nipa Igboho, eyi ti ẹ ko mọ tabi gbọ ri nipa rẹ. Sunday Igboho di ilumọọka lasiko laasigbo Modakẹkẹ ati Ife: Ilu Modakeke ni ipinlẹ Osun ni Sunday Adeyemo dagba si bo tilẹ jẹ wi pe ilu Igboho ni ipinlẹ Oyo ni ilu abinibi rẹ. Lasiko aawọ Modakeke Ife, Igboho ko ipa ribiribi lati fi gbe lẹyin awọn eeyan Modakeke. Iwa akikanju ati isẹ takuntakun to se lasiko laasigbo naa lo mu ki awọn kan fi n sọ pe o loogun gan an bii Arọni. Ninu ifọrọwanilẹnuwo pẹlu ileeṣẹ iroyin Tribune lọdun 2019 o sọ pe ''mo korira ki wọn maa yan eeyan jẹ. Idi ree ti mo fi gbe lẹyin Modakeke'' ''Modakeke ni baba mi n gbe, ibẹ ni mo dagba si, ibẹ la kọle si, ti mo si bimọ sibẹ. Se ki n yaju silẹ ki eeyan kan wa dana sun ile baba mi ni? O ṣe iṣẹ mọkaliki, gun ọkada ati apọnmita ri, ki o to wa di ọlọla: ''Ọmọ atapata dide ni mi, baba mi ko si ni kọbọ'' ni apejuwe ti Sunday Igboho a maa saba ṣe to ba n juwe ara rẹ. A ko ri akọsilẹ ibi to kawe de ṣugbọn ninu awọn fidio orisirisi to n fi soju opo rẹ ni Instagram, Igboho sọ pe oun jẹ iya to pọ, ki oun to jẹ eeyan laye. Lẹyin to ṣiṣẹ mọkaliki, pọn omi ta ti, to n tun ọkada, lo bẹrẹ si ni ta ọkọ tokunbọ to si tatibẹ da ileeṣẹ Adesun Business Concept silẹ nilu Osogbo Lara orukọ apejẹ ‘Baba Igboho’ ti baba rẹ n jẹ, lo ti mu Igboho inu orukọ rẹ: Awọn to mọ Igboho ati itan rẹ yoo jẹri si wi pe gbajugbaja oloṣelu, Lamidi Adewolu Ladoja ko ipa ribiribi ninu igbesi aye Igboho. Oun gan an fun ara rẹ ko ko iyan Ladoja kere ti a si maa fi imoore rẹ han si loorekoore. Koda, isẹ kekere kọ ni Igboho se lati ri pe iya ko jẹ Rashidi Ladoja gbe lasiko to fi wa nipo, ti wọn si yọ lori oye fun osu mọkanla gbako. Tiri di akoko yii, aarin Sunday Igboho ati Rashidi Ladoja si gunmọ, koda, aarin wọn ko se ri rara. O ni Ajọsepọ pẹlu awọn olorin, oloṣelu, elere tiata Yoruba ati awọn alfa nilẹ Yoruba Saheed Osupa wa lara awọn ilumọọka olorin Yoruba to maa n kọrin ki Sunday Igboho. Awọn oloṣelu ati elere sinima jankan jankan naa a maa ba a ṣe pọ. Bi eeyan ba de oju opo rẹ ni Instagram niṣe lo kun fun aworan orisirisi to ba awọn eekan ilu ya. Rasheed Ladoja lo mu gẹgẹ bi awokọse Ọjọ ọjọọkan ni Sunday Igboho ati Gomina ipinlẹ Oyo nigba kan ri Rasheed Ladoja pade nilu Ibadan. Gẹgẹ bi awọn kan ti ṣe sọ, ibi ti Igboho ti n ja fun ẹtọ awọn eeyan ni Ladoja to foju si lara to sifa mọra ko maa ba ohun siṣẹ gẹgẹ bi amugbalẹgbẹ Ọdọ Ladoja ni Igboho ti wọ agbo oṣelu to si di wọlewọde awọn eekan oloṣelu ni ipinlẹ Oyo. Koda ninu ohun to sọ ni pe awọn kan fun ohun lowo lati fidalẹ Ladoja ṣugbọn oun ko dalẹ rẹ. Iyawo meji lo ni, wọn o si baa gbe pọ ni Naijiria: Ninu ile janran ti Sunday Igboho kọ si adugbo Sooka nilu Ibadan ko si iyawo kankan to n ba a gbe ninu ile naa. Yatọ si awọn ọmọ iṣẹ rẹ ati amugbalẹgbẹ rẹ ti wọn jijọ wa nibẹ, ko si iyawo tabi ọmọ rẹ nibẹ. Ohun ti a gbọ ni pe iyawo rẹ kan wa ni orile-ede Germany ti ikeji naa si wa ni Canada. Sunday ni oun ni ọmọ obinrin atri ọkunrin ṣugbọn o kọ lati sọ pato iye awọn ọmọ to bi fun awọn akọroyin. Ọpọ igba ni wọn maa n ki Sunday Igboho ni Baba Dammy, Baba Ayomide ati bẹẹ bẹẹ lọ.	https://www.bbc.com/yoruba/afrika-55777710
religion	Pásítọ̀ àti èkejì rẹ̀ tó bẹ́ orí ọmọdé ṣètùtù sí ṣọ́ọ́ṣì gba ìdájọ́ ikú	Adajọ Oluwatoyin Taiwo, ti ile ẹjọ giga ipinlẹ Eko, lọjọ isẹgun, da ẹjọ iku fun pasitọ kan ati amugbalẹgbẹ rẹ. Orukọ awọn ọdaran mejeeji ni pasitọ Erinmole Adetokunbo ati Adedoyin Oyekanmi. Adajọ ni wọn jẹbi fun bi wọn ṣe pa ọmọde kan, Kazeem Rafiu, ẹni ọdun meje ni agbegbe Ikorodu ni ipinlẹ Eko. Adajọ Taiwo lo gbe idajọ naa kalẹ, lẹyin ti awọn olujẹjo ni awọn jẹbi ẹsun naa. Oyekanmi ati Adetokunbo ni iwadi awọn ọlọpaa safihan pe, wọn lẹdi apo pọ lọjọ keje oṣu kẹfa lọdun 2017, ni agbegebe Odekekere, lati gba ẹmi ọmọdekunrin naa. Iwadi fi han awọn mejeeji bẹ ori ọmọdekunrin naa, ti wọn si sin ori naa si abẹ ile ijọsin pasitọ naa fun etutu. Awọn eeyan adugbo naa lo kẹfin wọn , ti wọn si ransẹ si ọlọpaa lati wa mu pasitọ ati amugbalẹgbẹ rẹ. Lẹyin ọdun mẹrin ni ahamọ, wọn bẹrẹ igbẹjọ lori wọn lọdun 2021. Ninu idajọ rẹ, Adajọ Taiwo ni iṣẹlẹ naa lo bani ninujẹ bi awọn olujẹjọ ṣe pa ọmọ kereke lati fi ṣe etutu. “Ẹsẹ ti awọn olujẹjọ da lo jẹ ẹsẹ nla pẹlu iwa ọdaju, ti wọn fi mọọmọ pa ọmọdekunrin naa lai wo ti awọn obi ọmọ naa, ti o le wulo fun wọn ni ọjọ waju.” “Idajọ mi ree, mo pasẹ ki wọn yẹ igi fun iwọ Adedoyin Oyekanmi ati iwọ Erinwole Adetokunbo fun bi ẹ dijọ ṣeku pa Kazeem Rafiu, ki Ọlọrun wa pẹlu yin.” Ajọ to n gbogun ti egboogi oloro ni Najijiria, NDLEA, ti fi ṣikun ofin mu pasitọ kan, Okon Effiong, ti wọn ka agba mẹta egboogi crystal methamphetamine mọ lọwọ. Egboogi oloro yii naa tun ni wọn tun n pe ni ti ọpọ mọ si “Mkpuru Mmiri” mọ lọwọ.” Ajọ naa ni awọn gbabọ pe orilẹ-ede India ni wọn ti gbe egboogi naa wọle. Ninu atẹjade kan ti agbẹnusọ ileeṣẹ naa,  Femi Babafemi fi lede lo ti ṣi aṣọ loju ọrọ naa. O ni “Inu ẹru kan ti iwọn rẹ to aadọrun kilo ni wọn gbe egbogi oloro naa si lagbegbe Ojuelegba, niluu Eko. Amọ akara wọn to tu sepo loju ọna marosẹ Umuahia si Ikot Ekpene nipinlẹ Akwa Ibom. “Egboogi naa, ti wọn di ni iwọn ọgbọn sinu agba kọọkan ni wọn n gbe lọ fun ọkunrin kan to jẹ pasitọ, iyẹn Anietie Okon Effiong.” Gẹgẹ bii ohun ti Babafemi sọ, orilẹ-ede Cameroon ni wọn n gbe egboogi naa lọ. Eyi lo n waye lẹyin ti ajọ yii kan naa ti kọkọ gbẹsẹle egboogi oloro ‘crystal meth’ yii kan naa, ti awọn kan n gbe lọ si orilẹ-ede Australia, Indonesia ati Philipines. NDLEA tun gbẹsẹle egboogi igbo, ti ileeṣẹ kan to maa n fi ẹru ranṣẹ n gbe lọ si Dubai, ni United Arabs Emirates. Yatọ si awọn egboogi ti NDLEA gbẹsẹle niluu Eko yii, wọn tun fi ṣikun ofin mu awọn eeyan mii to n pin egboogi oloro kaakiri Naijiria. Lara wọn ni baba agba kan, to jẹ ajagunfẹyinti, Usman Adamu ti wọn mu ni Sokoto lori ẹsun pe o n ta agboogi oloro fun awọn janduku. NDLEA ni ẹni aadọrun ọdun ni baba agba naa.	https://www.bbc.com/yoruba/articles/cg653dpg3dpo
