sports	Nigeria vs Ghana second leg live updates: Ghana sọ ìrètí Naijiria láti kópa ní World Cup 2022 di òfo pẹ̀lú 1-1	Ifẹsẹwọnsẹ laarin ẹgbẹ agbabọọlu Super Eagles orilẹ-ede Naijiria, ati akẹẹgbẹ rẹ lati Ghana, Black Stars n waye lọwọ nilu Abuja. Ẹgbẹ agbabọọlu Black Stars lo kọkọ gba bọọlu sinu awọn nigba ti ifẹsẹwọnsẹ naa wọ iṣẹju mẹrinla. Amọ ko ju iṣẹju diẹ lọ, lẹyin iṣẹju mẹjọ, ni Super Eagles naa fi gba bọọlu sinu awọn Ghana. Oni loni n jẹ, ẹni a bẹ lọwẹ. Taani yoo bori laarin Naijiria ati Ghana ni abala keji idije komẹsẹoyọ fun ife agbaye ọdun 2022? Lẹyin ti Ghana ati Naijiria gbá abala akọkọ ifẹsẹwọnsẹ wọn ni ọsẹ to kọja nilu Kumasi, lorilẹ-ede Ghana, eyi ti wọn ti ta ọmi odo, dandan ni ki ẹnikan ninu wọn bori ni idije ti oni. Papa iṣere Moshood Abiola ni yoo ti waye, nilu Abuja laago mẹfa irọle orilẹ-ede Naijiria. Ẹni to ba jawe olubori ninu awọn mejeeji, yoo wa lara orilẹ-ede marun-un ti yoo ṣoju Africa ni idije ife agbaye ti yoo waye ni Qatar. Orilẹ-ede Ghana kuna lati kopa ni idije ife agbaye lọdun 2018, botilẹ jẹ pe Naijiria ko padanu idije ife agbaye kankan fun igba mẹrin leralera. Ẹgbẹ agbabọọlu ti goolu rẹ ba pọju laarin awọn mejeeji ni yoo lọ si idije naa. Ti Naijiria yoo ba kopa ni World Cup , o gbọdọ bori Ghana larin aadọrun iṣẹju ti ifẹsẹwọnsẹ yoo fi waye, tabi laarin asiko ti wọn ba fun wọn si tabi nipasẹ pẹnariti. Fun Ghana, awọn ni yoo lọ si World Cup ti Ileeṣẹ to n mojuto ere idaraya ni Naijiria, ati ajọ bọọlu, NFF, ti ko ẹgbẹrun lọna ogun tikẹẹti iworan silẹ lọfẹ fun awọn to ba fẹ wo ifẹsẹwọnsẹ ti yoo waye laarin Ghana ati Naijiria. Ọjọ Iṣẹgun ni ifẹsẹwọnsẹ naa yoow aye ni papa isẹre MKO Abiola to wa nilu Abuja. Idije naa ni yoo sọ ẹni ti yoo kopa ni idije ife agbaye ti yoo waye ni orilẹ-ede Qatar. Agbẹnusọ fun Aarẹ Muhammadu Buhari, Bashir Ahmad, kọ si oju opo Twitter pe ọkọ bọọsi ọfẹ tun wa nilẹ lati ko awọn ololufẹ super Eagles lọ si papa iṣere naa. Ibudokọ awọn bọọsi si ni wọn o ti ri tikẹẹti gba. Ọjọ Ẹti ni abala akọkọ ifẹsẹwọnsẹ naa waye ni ilu Kumasi lorilẹ-ede Ghana. Ọmi odo ni Super Eagles ati Black Stars ta. Ninu iroyin miran, ẹgbẹ agbabọọlu Black Stars ti gunlẹ si ilu Abuja bayii, ni imurasilẹ fun ifẹsẹwọnsẹ ọhun.	https://www.bbc.com/yoruba/awon-iroyin-miran-60905299
sports	Diego Maradona lọ̀! Ẹ jẹ́ ká gbafẹ́ pẹ̀lú àwọn àwòdamiẹnu àwòrán nípa ìgbé ayé rẹ	Ka fi ẹgan si koda ka tun yọ kuro, agbabọọlu Maradona sọwọn lagbo ere bọọlu lagbaye. Nigba to wa laye, orisi aworan lo safihan igbe aye gbajugbaja agbabọọlu to tun pada ṣe akọnimọọgba  fun Lionel Messi. Bo ṣe ka sọ nipa itu to pa lorileede rẹ ni Argentina ni , tabi bo ti ṣe ko ipa ribiribi biwọn ti ṣe gba ife ẹyẹ agbaye, igbe aye Maradona kun fun manigbagbe itan. Diẹ ree ninu aworan igbe aye rẹ:	https://www.bbc.com/yoruba/ere-idaraya-55074564
health	Vagina facts: Ǹkan pàtàkì márùn-ún tí gbogbo obìnrin tó ní ojú ara gbọ́dọ̀ mọ̀	"Oriṣiriṣi ẹ̀kọ́ ati ilana lo wa lori ayelujara nipa oju ara obinrin. Idi di niyii ti onimọ kan nipa ilera obinrin, Dokita Jen Gunter ṣe sọ fun BBC, iru amojuto to yẹ fun oju ara obinrin. Oju ara ni eyi to wa ni inu ara ninu lọhun - iho to so ile ọmọ pọ mọ ita gbangba. Nkan ti o le ri nita ti o ba bọ awọtẹlẹ rẹ ni wọn n pe ni vulva. Ọpọlọpọ obinrin lo gbagbọ pe awọn nilo lati fi oriṣiriṣi nkan fọ tabi fi pa oju ara wọn ki o le maa rùn daadaa. Ṣugbọn awọn onimọ iṣegun oyinbo ma n sọ pe funra oju ara obinrin lo n ṣe iwẹnumọ ara rẹ. Onimọ kan, Jen Gunter tọka si wipe lilo ipara oloorun, jijoko sori omi to lọwọrọ, tabi awọn ilana igbalode mii ti awọn obinrin n lo ni asiko yii lewu pupọ. O ṣalaye pe omi nikan, lai lo ọṣẹ ti to lati fi fọ oju ara lasiko to ba ṣe koko. Ọṣẹ ma n fọ awọn asiidi to yẹ kuro ni oju ara ni. Awọn asiidi yii lo duro gẹgẹ bi aabo fun awọ oju ara yii. Iwadii fihan pe ni gbogbo wakati mẹrindinlọgọrun ni awọn ẹya ara aifojuri 'cell' to wa ni oju ara obinrin ma n paarọ ara wọn. Oriṣiriṣi awọn kokoro aifojuri to dara lo wa ni oju ara obinrin. Iṣẹ ti wọn si n ṣe ni lati fun un ni ilera to peye. Awọn kokoro aifojuri dara-dara yii ma n pese awọn eroja to n doju ija kọ kokoro aifojuri ti ko dara, to le fa aarun. Bakan naa ni eroja to da bi ikun 'mucus', ti kii jẹ ki oju ara ko gbẹ. Idi si niyii ti ko fi dara lati maa fi eroja apakokoro nu oju ara. Ti o ba ro pe oju ara rẹ tutu boya nitori oru, o le gbiyanju lati fẹ atẹgun si i. Gunter ṣakiyesi pe ọpọ obinrin ti gba aṣa fifa gbogbo irun abẹ wọn. Lootọ ni ṣiṣe bẹẹ n le kokoro 'ina' jina, ṣugbọn o tun n pa oju ara diẹdiẹ. To ba pọn dandan fun ọ lati fa irun abẹ rẹ, lo bileedi to mọ, ki o si fa a lati isalẹ nitori ki kokoro ma ba so mọ iyoku irun to wa nibẹ. Fun awọn to n lo ilana igbalode 'wax', ẹ rii daju pe irinṣẹ ti wọn lo fun yin mọ daadaa. Gunter sọ pe o ni idi ti awọn irun naa fi wa nibẹ. ""O le jẹ pe o ni ojuṣe lasiko ibalopọ, o si le jẹ aabo fun awọ ara"". Lẹyin ọpọlọpọ ọdun ti obinrin ti n ṣe nkan oṣu, to tun ti bimọ, ile ọmọ obinrin ko ni ye ẹyin mọ, bẹẹ ni nkan oṣu yoo dawọ duro. Bi awọn eroja to n ṣe iranlọwọ fun ọmọ bibi ṣe n dinku, yoo ma a ni ipa lara oju ara ati ayika rẹ. Niṣe ni oju ara naa yoo ma a gbẹ, o si le fa irora lasiko ibalopọ nitori ko si nkan to mu ko 'tutu'. Amọ, pẹlu iranlọwọ awọn eroja to n mu ki oju ara tutu fun ibalopọ 'lubricant', obinrin to ti dawọ nkan oṣu duro le gbadun ibalopọ. O le awọn eroja naa ra ni ile itaja ogun."	https://www.bbc.com/yoruba/agbaye-56470677
sports	Transfer Window: Èrò olólùfẹ́ eré bọ́ọ̀lù ṣọ̀ọ̀tọ̀tọ̀ lórí Iwobi, Lukaku àti Luiz	Agbabọọlu Arsenal to jẹ ọmọ Naijiria, Alex Iwobi wa lara awọn agbabọọlu to darapọ mọ ẹgbẹ agbabọọlu miiran l'Ọjọbọ to jẹ gbedeke ọjọ ti ẹnikẹni le ra agbabọọlu tuntun ṣaaju saa bọọlu mii to bẹrẹ lonii ọjọ Ẹti nilẹ Gẹeṣi. Iwobi fọwọsi adehun ọdun marun un pẹlu ẹgbẹ agbabọọlu Everton lẹyin ti wọn san miliọnu mejidinlọgbọn owo pọun fun Arsenal. O tun wa ninu adehun pe Everton yoo pada fi miliọnu meje kun owo naa to ba ya. Akọnimọọgba Arsenal Unai Emery ni Iwobi ṣiṣẹ takuntakun nigba to fi wa pẹlu ikọ Arsenal. Emery ṣapejuwe Iwobi gẹgẹ bi awokọsẹ rere fawọn ọjẹwẹwẹ agbabọọlu, bẹẹ lo gbadura fun un wi pe yoo ṣoriire nibi to n lọ Bi Iwobi ṣe fi Arsenal silẹ lọ Everton jẹ ibanujẹ fun ọpọlọpọ ololufẹ rẹ, ko da aworan ẹni tomi n bọ loju rẹ lọpọ wọn ṣapejuwe bi ọrọ naa ṣe dun wọn to. Ohun to kọju sẹnikan, ẹyin lo kọ sẹlomiiran, nibi tawọn ti n sunkun pe Iwobi lọ, lawọn kan ti n yọ pe Iwobi kuro ni Arsenal. Awọn kan tiẹ nifẹ Iwobi ṣugbọn awọn ko fẹ wa lara awọn agbabọọlu Arsenal mọ. Igba kan n lọ, igba kan n bọ, bi Iwobi ṣe fi Arsenal silẹ bẹẹ naa ni David Luiz gbera pa lati Chelsea wa si Arsenal. Luiz kọwọ bọwe adehunọlọdun meji pẹlu Arsenal lẹyin ti Arsenal san miliọnu mẹjọ owo pọun. Lẹyin ọ rẹyin, ẹlẹsẹ ayo, Romelu Lukaku fi ẹgbẹ agbabọọlu silẹ lọ ikọ agbabọọlu Inter Milan. Lukaku wa lara awọn agbabọọlu ti Man U ko lo daadaa mọ ni saa bọọlu to lọ, Marcos Rashford lo maa n saa ba gba aye rẹ. Ẹwẹ, lọkunrin lobinrin lawọn ololufẹ Inter Milan tu jade lati ki Lukaku kaabọ si ikọ agbabọọlu wọn l'Ọjọbọ.	https://www.bbc.com/yoruba/ere-idaraya-49288861
religion	Christmas: Ohun márùn ún tó yẹ kóo mọ̀ nípa ìtàn Kérésì	"Ayẹyẹ dun Keresi jẹ asiko ti wọn n ṣe ajọyọ ibi Jesu Kristi gẹgẹ bo ṣe jẹ iṣe gbogbo ẹlẹsin Kristẹni. Bo tilẹ jẹ pe itakurọsọ wa lori boya ọjọ kẹẹdọ̀gbọn oṣu kejila gangan ni ọjọ ti wọn bi i ṣugbọn ọpọlọpọ gbagbọ pe lọjọ yii gan ni wọn bi Jesu pẹlu bi wọn ṣe maa n yọ. Awọn to gbagbọ pe ọjọ yii ni wọn bi Jesu fi ẹsẹ Bibeli gbe e lẹsẹ. Iwe Mattheu 2:11 ati Luuku 2:8-18 sọrọ lẹkunrẹrẹ nipa itan ibi Jesu. Ẹwẹ, ṣiṣe ajọyọ ọdun keresi bẹrẹ lati ọdọ awọn Angẹli pẹlu iroyin ayọ ibi Jesu ninu iwe Luuku ori keji. ""8: Àwọn olùṣọ́-àgùntàn ń bẹ tí wọ́n ń gbé ní ìlú náà, wọ́n ń ṣọ́ agbo àgùntàn wọn ní òru ní pápá tí wọ́n ń gbé. 9: Angẹli Olúwa sì yọ sí wọn, ògo Olúwa sì ràn yí wọn ká"". Nigba ti awọn Angẹli gan tun ṣe ikede yii, wọn bẹrẹ si ni ṣe ajọyọ, wọn n kọrin ayọ lati mọ ẹni naa ti yoo wa si aye fun alafia gbogbo eeya, ggẹ bo ṣe wa ninu ẹsẹ ikẹẹdogun ati ikẹrindinlogun Luuku keji. ""Bi awọn Angẹli ba lee ṣe eyi lati ṣe ajọyọ lori ẹni ti ko ni ẹṣẹ, tani ko ba tun maa yọ bi ko ṣe awọn eniyan lojoojumọ"", Alufaa Murtala Mati Dangora to jẹ igbakeji aarẹ ẹgbẹ CAN ni ipinlẹ Kano. Nitorinaa, idunu ati ayọ ṣe pataki fun gbogbo ẹda alaye lati ṣe ajọyọ ninu igbala Jesu Kristi. Ọjọ ipinfunni Ọjọ yii, gbogbo eeyan mọ wipe fifi ifẹ han si ara ẹni maa n waye. O jẹ ọj to ṣe wipe bi oo ba tilẹ ni lati fun eeyan, gẹgẹ bii Kristẹni, o gbudọ hu iwa ifunni. ""Idi ni wipe ni ọjọ naa, Jesu Kristi jẹ ẹbun fun gbogbo araye to ta ẹjẹ rẹ silẹ fun ẹṣẹ wa"". Awọn amoye tu baagi wọn wọn si mu ẹbun oriṣiriṣi - Wura, Fadaka ati Ojia to jẹ ẹbun iyebiye gidi gan nitorinaa lasiko yii, a maa n ṣe ẹda iru iwa yii,"" Alufaa Alex Garba Shekau to jẹ Pasitọ ijọ kan ni Kano sọ bẹẹ. Ninu iwe Matthew 2:11 awọn amoye wolẹ niwaju ọm naa taa bi wn si fori balẹ fun un, oun lo tun jẹ awokọṣe fun wa. Nitorinaa, o jẹ ọjọ fifi ogo Ọlọrun han ati gbigbe orukọ rẹ ga, ọjọ ti o yẹ ki gbogbo Kristẹni lọ si ṣọọ̀ṣi  lọ sin Ọlọrun ni. Eyi yoo jẹ apẹrẹ fun awọn ọmọlẹyin  ati lati gbadura fun idariji ẹṣẹ gbogbo agbaye. ""10: Angẹli náà sì wí fún wọn pé, Má bẹ̀rù: sá wò ó, mo mú ìhìnrere ayọ̀ ńlá fún yín wá, tí yóò ṣe ti ènìyàn gbogbo"". O jẹ ọjọ alafia ati aiṣe ẹlẹyamẹya Eyi kii ṣe asiko lati maa sọrọ ṣiṣe inunibini si awọn Kristẹni ati awọn ti kii ṣe ẹlẹsin Kristẹni, nitoripe igbala ti Jesu mu wa lọjọ naa, ko si ẹni to ṣe ininibini si i. Torinaa, ọjọ ifẹ ati fifi ifẹ igbala han si ọmọlakeji ni ọjọ ayẹyẹ keresi. Awọn adari ẹsin Kristẹni lo ba BBC sọ awọn ọrọ yii."	https://www.bbc.com/yoruba/55445311
religion	Sotitobire: Mọ̀lẹ́bí ọmọ ọdún kan tó pòórá ní ṣọ́ọ̀ṣì figbe ta	Ọjọ́ kẹ́wàá oṣù ìkọ́kànlá ló ṣẹlẹ̀. Iṣẹlẹ aburu ti ko ye ni yii waye ni ilu akure ni ipinlẹ Ondo. Modupe Kolawole to jẹ iya ọmọkunrin ọdun kan toun funra rẹ din ni ẹni ọgbọn ọdun figbe ta pe ki ijọba gba oun tori ko lẹni kankan. O ṣalaye pe inu oṣù kẹfa lawọn ṣẹṣẹ bẹ̀rẹ̀ sí ní lọ sí ìjọ́ tí iṣẹlẹ laabi yii ti waye. Ninu fọnran aworan yii, iya Gold salaye bi ko ṣe ki n fẹ fi ọmọ rẹ silẹ ati bi awọn ẹṣọ ijọ ṣe ni o yẹ ko maa gbe ọmọ rẹ lọ si yara ti wọn n ko awọn ọmọ wẹwẹ si. Bakan naa, lo tun sọ nipa bo ṣe pada gbe ọmọ naa lọ si yara awọn ọmọ wẹwẹ ati bo se wa di ohun to n kọ ni lẹnu lati sọ bi ọmọ ọdun kan ti ko tii le rin tabi sọrọ ṣe poora. Iya Gold jẹ ko ye wa pe, ohun to n kọ oun lominu ni idi to fi jẹ pe ọmọ toun lo di awati, laarin awọn ọmọ to pọ ti wọn fẹrẹ to igba lọwọ awọn olukọ ọmọde ijọ naa.	https://www.bbc.com/yoruba/afrika-50569817
entertainment	Danfo Driver: Mad Melon' ọ̀kan lára àwọn akọrin Danfo Driver	"Ni ọpọ igba, wọn lee ma fi orukọ ranti eniyan ṣugbọn iṣẹ ti ẹni bẹẹ ṣe le maa fọhun koda bi ẹni na ko ba si ni sakani ibi to ti ṣe iṣẹ naa. Ni ọjọ kẹrindinlọgbọn oṣu kẹsan 2019 ni ariwo he sọ ni agbo ile olorin Raggae kan Oghenemaro Emeofa, ti gbogbo eniyan mọ si Mad Melon ni agbegbe Ajegunle ni ipinlẹ Eko. Oun ati ikeji rẹ, Mountain Black ni wọn jọ kọ orin ""Danfo Driver"" to gba gbogbo igboro kan lọdun 1998 ati ọpọlọpọ  orin mii. Ibẹrẹ awọn mejeji ko fibẹẹ dan mọran. Lati ri owo ounjẹ ounjọ, awọn mejeji wa ọkọ moluẹ l'Eko ko to di pe ile iṣẹ orin kan ri ẹbun inu wọn. Tori na lati dẹrẹba Danfo to n na Ojo si Mile 2 l'Eko, wọn di ọkan lara awọn olorin ọmọ Naijiria lati Ajegunle ti awọn eniyan ti awọn eeyan si ti mọ lagbaye. Mad Melon ati Mountain Black gba igboriyin kaakiri to bẹẹ ti wọn lo orin wọn lẹgbẹkẹgbẹẹ ""African Queen ti olorin 2Face kọ ninu fiimu ilẹ Anerica kan. Lọdun 2005, wọn tun sun orin wọn Danfo Driver siwaju sii nipa ṣiṣe agbejade awo Danfo Travel: Success Story lati sọ nipa bi wọn ṣe bọ ninu iṣẹ si aṣeyọri. Lara orin wọn mii ti wọn tun kọ ni ""Kpolongo"" eyi to gbe wọn rinrinajo kuro ni Naijiria lọ silẹ Yuroopu lọdun 2006. Latari eyi, wọn ti kọrin ni Athens, Sweden, UK, Germany, Spain, Italy, Switzerland atawọn orilẹede mii kaakiri agbaye."	https://www.bbc.com/yoruba/49849169
religion	Pastor Adeboye: Ìyàwó Adeboye ní ó jẹ́ okùnrin tí gbogbo obìnrin fẹ́ràn láti fi ṣe ọkọ	Iyawo pasitọ Enoch Adeboye, Foluke Adeboye ti sapajuwe ọkọ rẹ gẹgẹ bi ọkunrin akinkanju ti gbogbo obinrin fẹran lati fi ṣe ọkọ. Foluke Adeboye sọ bẹẹ ni oju ọpọ ikansiraẹni Twitter rẹ lasiko ti wọn ṣe ayẹyẹ pasitọ Adeboye to pe ẹni ọdun mọkandinlọgọrin. Pasitọ Adeboye ni adari ijọ irapada, The Redeemed Christian Church of God kaakiri gbogbo agbayẹ. Pasitọ Foluke ni Ọlọrun nigba to n ṣẹda Enoch Adeboye ni nkan bi ọdun mọkandinlọgọrin ṣẹyin ṣe ẹda rẹ fun oun Foluke gẹgẹ bi ade ori. O ni Ọlọrun mọ wi pe oun nilọ akinkanju ọkunrin, ọba, alufaa, woli ati ọkunrin to nirẹlẹ to ṣe e mu yangan, ti pasitọ Adeboye jẹ. ''Adeboye, O da mi loju wi pe Ọlọrun da ẹ fun mi ni o'' ''Mo dupẹ lọwọ rẹ fun ifẹ to fihan mi, emi naa si fẹran rẹ tọkantọkan.'' ''Iwọ ni ọkunrin naa ti gbogbo obinrin fẹ fi ṣe ọkọ wọn, ti gbogbo ọmọ fẹ ko jẹ baba wọn'' Iyawo Adeboye gbadura fun ọkọ rẹ pe ki Ọlọrun da ẹmi rẹ si , ko si ṣe ọpọlọpọ ọdun laye. Bakan naa lo gbadura wi pe ki ilera ati ọrọ kun igbeaye pasitọ Adeboye, ki awọn si gbepọ ni irẹpọ titi opin aye wọn. Ọjọ Keji, Oṣu Kẹta ni Pasitọ Adeboye to jẹ adari ijọ irapada, The Redeemed Christian Church of God pe ẹni ọdun mọkandinlọgọrin.	https://www.bbc.com/yoruba/56262187
religion	Deborah Samuel Killed in Sokoto: Àwon ìròyìn òfégè nípa ikú Deborah ní Sokoto rèé ati ìkọlù sí Bishop Kukah	Ọpọlọpọ iroyin ofege lo ti ṣuyọ lẹyin iku arabinrin Deborah to jẹ ọmọ akẹkọọ ipele keji ni ileẹkọ imọ eto ẹkọ ti Shehu Shagari College of Education ni Sokoto ni Ọjọ Kejila, Oṣu Karun un, ọdun 2022. Arabinrin Deborah ọhun ni wọn pa lẹyin ẹsun pe o sọ ọrọ odi si Muhammed. Akojọpọ awọn iroyin ofege to waye naa ni BBC ṣewadii ti wọn si salaye rẹ si ibi; Ohun akọkọ to kọkọ ṣẹlẹ lẹyin iṣẹlẹ naa lori ayelujara ni bi awọn Musulumi kan ati Kristẹni kan ṣe n tahun si ara wọn pẹlu ẹsun pe awọn ẹlẹsin Musulumi ni wọn n ṣe alakatakiti julọ. Lẹyin naa ni ọpọlọpọ aworan, fidio ati atẹjade ti ko jẹ otitọ bẹrẹ si ni jade lori ẹrọ ayelujara. Awọn iroyin ofege yii ti mu ki awọn eniyan maa kede pe iyapa ni ọna abayọ si ọrọ Naijiria. Àwọn Mùsùlùmí tó ṣekúpa Deborah nítori ọ̀rọ̀ ẹ̀sìn kò ní wọ párádísè - Sheikh Gumi Àwọn ọlọ́kadà dáná sun 'Sound engineer' l'Eko lẹ́yìn àríyànjiyàn lórí ₦100 Mo ti túbá lọ́wọ́ Asiwaju, àmọ́ ìdí gaan tí mo fi kọ̀wé fipo sílẹ̀ gẹ́gẹ́ bí adarí ìpolongo ìbò Tinubu rèé Emeka Fans Page lori ẹrọ idọrẹ Facebook lo kọkọ fi fidio lede pe ifẹhọnuhan ti bẹ silẹ ni Sokoto, to si ni wọn ti pa gbogbo awọn Kristẹni to wa nibẹ. Eniyan bii 670,000 ni wọn ti wo fidio naa to si rọ awọn ọrẹ rẹ lati ṣe apinka fidio naa. Amọ ileeṣẹ ọlọpaa ni wọn yinbọn lu oluwọde meji amọ ko si aridaju pe ẹnikẹni ku ninu ifẹhọnuhan naa. Bio tilẹ jẹpe fidio wa to ṣafihan awọn afẹhọnuhan to n jo taya ọkọ lori titi pẹlu ada, ti wọn si n gbadura ni ọna Islam, ṣugbọn ko si aridaju pe ẹnikẹni ku, ti ijọba si ti kede ofin konile-gbele fun ọjọ kan gbako. Fidio miran ti wọn pin lo ṣafihan obinrin to wọ aṣọ funfun ti awọn ọkunrin kan si n fi igi lu u, ti awon obinrin miran to wo hijab si n wo iran re. Ninu fidio naa lo ti n sọ ni ede Hausa pe ki wọn dariji o, oun ko ni ṣe bẹẹ mọ. Amọ iwadii ikọ BBC Disinformation Unit fihan pe o kere tan o ti pe ọdun meji ti fidio naa ti n ja ranyin, ti ko si niiṣe pẹlu iṣẹlẹ to waye ni Sokoto. Iwadii fihan pe Kaduna ni iṣẹlẹ naa ti waye lẹyin ti ọwọ tẹ obinrin to wa ninu fidio naa fun ẹsun pe o ji awọn ọmọ to ṣi n ta wọn. Amọ niiṣe ni awọn eniyan pinka pẹlu akọle pe wọn ti n pa awọn Kristẹni ni Sokoto. Kà nípa àwọn mínísítà mẹ́wàá tó kọ̀wé fipò sílẹ̀ lábẹ ìjọba Ààrẹ Buhari Aworan kan to n ja ranyin ṣafihan arakunrin Christopher Uche- Ayodeji (Dr Chris) to jẹwọ wi pe oun gba ki awọn Musulumi ku nigba to n ṣiṣẹ gẹgẹ bi dokita ni iha Ariwa Naijiria. Aworan naa fihan pe dokita naa n ṣiṣẹ lọwọlọwọ ni ileewosan fasiti Birmingham. To si ni oun ko tilẹ ni ibanujẹ ọkan lori ohun ti oun ṣe nitori oun gbẹsan ipaniyan alabagbele pọ oun ti wọn pa ni ọdun 2015. Amọ ileewosan Birmingham ọhun ti ni ko si ẹni to n jẹ Dr Chris ni ọdọ awọn. Ati wi pe fọto ti wọn lo naa ni akọroyin kan ni Niajiria ni, ti orukọ rẹ n jẹ Ayodeji Rotinwa, to si rawọ ẹbẹ si awọn eniyan lati jawọ lilo aworan ọhun. Bakan naa ni ko si oju opo ẹnikankan to n jẹ Christopher Uche-Ayodeji (Dr Chris) lori Facebook ati awọn atẹjade to tẹlẹ. Iroyin ofege miran ti wọn tun pinka ni iroyin pe wọn jo ile Bisọọbu ijọ Aguda ni ipinlẹ Sokoto, Ẹniọwọ Mattew Hassan Kuku ni ilu Sokoto lasiko ifẹhọnuhan naa. Amọ atẹjade ti ijọ naa fi lede ni wọn ko jo ijọ tabi ile Bisọọbu Mattew Hassan Kukah. Bakan naa ni iroyin ni ferese ijọ Holy Family Catholic Cathedral to wa ni agbegbe Bello Way ati ijọ Kevin Catholic Church ni wọn jo lara rẹ.	https://www.bbc.com/yoruba/afrika-61458181
entertainment	Isbae u, boyfriend mummy wa: Ẹ foríjìnmí, ẹlẹ́ran ara ni mí- Gbajúgbajà adẹ́rìnpòṣónú, Bae_U Adebayo Ridwan Abidemi	Gbajúgbajà adẹ́rìnpòṣónú, Adebayo Ridwan Abidemi tí gbogbo ènìyàn mọ̀ sí IsBae_U ti fèsì sí ẹ̀sùn tí àwọn obìnrin kan fi kàn án pé ó máa ń bèrè fún ìbálòpọ̀ kí ó tó fi wọ́n sínú eré. Lórí fọ́nrán kan tó fi sórí ẹ̀rọ Instagram rẹ̀ lónìí, Bae_U sọ pé láti ìgbà tí awuyewuye ọ̀hún ti bẹ̀rẹ̀ ni ọkàn òun kò ti balẹ̀ mọ́ àti pé òun gbà pé òun ṣe àṣìṣe ńlá. Ó ní òun kò dá ẹni kankan lẹ́bi fún ìwà náà bíkòṣe ara òun, tí òun sì gbà wí pé òun ti ṣẹ̀, tó sì tọrọ àforíjì lọ́wọ́ àwọn olólùfẹ́ òun. Adebayo fi kun un pé arábìnrin tó fi fọ́nrán náà síta ni ó ti ń fi fọ́nrán náà gbowó lọ́wọ́ òun ni. Báwo lọ̀rọ̀ ṣe bẹ̀rẹ̀? Ní ọjọ́ Àìkú ní 'Gistlover' fi sórí ẹ̀rọ Instagram pé Isbae U máa ń ní kí àwọn obìnrin fi ẹ̀yìn lélẹ̀ kí ó tó le fi wọ́n sí ipò nínú eré rẹ̀. Onírúurú àwòrán tó ní ibi tí Bae U ti ń bá àwọn obìnrin náà sọ̀rọ̀ ló fi sí orí ẹ̀rọ rẹ̀. Èyí ti ń mú kí àwọn ènìyàn máa sọ oríṣìíríṣìí nǹkan nípa rẹ̀ lórí ẹ̀rọ ayélujára. Ta ni Bae U? Adebayo Ridwan tí ọ̀pọ̀lọpọ̀ mọ̀ sí Bae U Barbie jẹ́ adẹ́rìnpòṣónú lórí Instagram. Adebayo Ridwan ní òun bẹ̀rẹ̀ eré ìpanilẹ́rìn-ín lẹ́yìn tí ìrònú fẹ́ pa òun sílé. Ó ní fúnra òun lò ń tọ́jú ara òun kí Ọlọ́hun tó fi ọ̀nà iṣẹ́ tí òun ń ṣe mọ òun. Bákan náà ló máa ń ṣeré ìtàgé.	https://www.bbc.com/yoruba/afrika-60205607
entertainment	'Ọkọ̀ mi máà ń tẹ̀lé mi lọ rehearsal Onílù ká tó gbéyàwó àmọ́ bí mo ṣe kó wọlé tán báyìí, ó di nǹkan míì...'	"Oluwakemi Famugbode amọ ti inagijẹ rẹ lori itage n jẹ Irawo kẹnu bọ ọrọ ilẹ kun lori nnkan ti obinrin to ba pe ara rẹ ni onilu tabi onijo n ri paapaa eyi to ba wa nile ọkọ ninu wọn. Irawo ni nnkan ti oju oun ri fẹẹ mu ẹmi oun lọ nidi iṣẹ Onilu, DJ, ati Onimọran nipa iṣẹ ti orin n ṣe lara (Music Therapist). ""Ile ẹkọ girama ni mo ti bẹrẹ ilu lilu lẹyin ti mama mi ti kọ bi wọn ṣe n lu gangan lati kekere. Awọn to ju mi lọ ni ile ẹkọ n lu, wọn o lu u daadaa ni mo wa lọ gba a lọwọ wọn"". ""Mo pada roo pe bi mo ba fẹ da yatọ, afi ki n pada sidi ilu gangan"". Irawo ni inu oun ko dun si iṣẹ imọ iṣiro ti oun kọkọ n kọ ni Fasiti afi igba ti oun pada si ibi imọ Tiata. Irawo ni nnkan ti oju obinrin n ri nidi iṣẹ yii kii ṣe kekere paapaa ẹni to ba fẹ ọkọ to ba n jowu tabi ti ko nifẹ rẹ pẹlu iṣẹ to n ṣe. ""Haa, wahala ni o, ẹni ti mo fẹ, mo ro pe o n ti mi lẹyin ni tori o maa n tẹle mi lọ fun ""rehearsal ki n to di iyawo ile rẹ, aṣe irọ ni o n pa."" Irawo ni bi oun ṣe de ile tan bayii ni ọkọ oun yiwọ to ni rara, oun o gbọdọ lọ fun yala rehearsal ni tabi ode ere gan ti wọn ti pe e fun ti wọn yoo si sanwo iṣẹ fun un. ""Gbogbo awọn to n ba mi ṣiṣẹ lo ni wọn n fẹ mi, o bẹrẹ si ni ti mi mọle. Bi mo ṣe bẹrẹ si ni kuna lati le lọ fun ode ilu lilu niyẹn ti olgbaninimọran mi yoo maa bẹ wọ."". Igba to ya ni ara ni oun sọ pe o to gẹ bi ọkọ oun ko ba ti le gba oun tọwọ tẹsẹ pẹlu iṣẹ ti oun n ṣe torinaa o gba awọn obinrin nimọran"	https://www.bbc.com/yoruba/articles/c4nre357l2eo
politics	Coronavirus: Seyi Makinde ní ẹgbẹ̀rún mẹ́wàá ọṣẹ apakòkòrò 'hand sanitiser' lòun fi dènà coronavirus nípàdé ẹgbẹ PDP ní'bàdàn	"Lati ọjọbọ ni ori ayelujara ti n ho ruru, ti ọpọ eniyan si n sọ oko ọrọ̀ si gomina ipinlẹ Ọyọ, Seyi Makinde, ati ẹgbẹ oṣelu PDP, lori ipade itangbangba ẹgbẹ naa to waye. Ọpọ lo gbagbọ pe ko yẹ ki Gomian Makinde le pe iru ipade nla bẹ  lasiko ti arun coronavirus n rin kaakiri ilu. Ṣugbọn nigba to ba BBC sọrọ, Akọwe ikede fun gomina Makinde, Taiwo Adisa sọ pe gbogbo igbesẹ to yẹ ni awọn gbe nibi ipade naa ni ibamu pẹlu imọran awọn eleto ilera. Ṣé Makinde kò wá rugi oyin báyìí lórí ìpàdé ìtagbangba PDP tó ṣe níbàdàn Láì náání àjàkálẹ̀ àrùn coronavirus? Ẹ wo ohun tí baba Adeboye sọ lórí ọ̀rọ̀ Coronavirus Ìjọ kò ní tilẹ̀kùn ilé ìjọsìn nítorí àrùn Coronavirus - Ondo PFN Ọkùnrin kan kú lẹ́yìn tí wọ́n lù ú 'fún pé ó ní coronavirus' O ṣalaye pe gbogbo awọn to wa sibi ipade itagbangba naa ni awọn fun ni ọṣẹ apakokoro (hand sanitiser) l'ẹnu ọna abawọle sibi ipade. ""A pa di dandan fun gbogbo olukopa lati fọ ọwọ wọn l'ẹnu ọna, ati lati fi ọṣẹ apakokoro pa ọwọ ki wọn o to o wọle, lai yọ ẹnikẹni silẹ. Ti mo ba ni kin sọ iye ọṣẹ ti a ra, yoo to ẹgbẹrun mẹwa. Nitori pe iye ti a ra pọ ju iye eniyan to wa si ipade. O tẹsiwaju lati sọ pe awọn ṣe ayẹwo ilera fun gbogbo awọn to gba papakọ ọkọ ofurufu wọle. Lori ọrọ ti ijọba ipinlẹ Ekiti sọ pe awọn sọ fun ijọba ipinlẹ Ọyọ nipa ọmọ America to ku si ipinlẹ Ekiti, ati awọn ti wọn jọ wa si Ekiti, ti ọkan lara wọn si ti ni coronavirus, Adisa sọ pe ijọba Ekiti ko sọ fun ijọba Ọyọ tẹlẹ. ""Ọjọbọ ti ijọba Ekiti kede faye naa ni wọn sọ fun wa. Ao gbọ si tẹlẹ. Koda, wọn fi atẹjiṣẹ ṣọwọ sori foonu kọmisana eto ilera ipinlẹ Ọyọ."" O sọ pe ijọba ti lọ si ile ti wọn de si, wọn si ti fin oogun apakokoro sibẹ. Ati pe wọn ti n gbe igbesẹ si n lọ lọwọ lati mọ awọn to ba wọn ṣiṣẹ, bi itọju ile, aṣọ fifọ lasiko ti wọn fi wa nilu ibadan l'agbegbe Bodija."	https://www.bbc.com/yoruba/afrika-51956945
health	Satchet Alcohol ban: Ìjọba àpapọ̀ yóò fòfin de títà àti rírà ọtí inú ọ̀rá bíi 'pẹlẹbẹ', 'pàrágà'	Paraga, kainkain, fona gau ati omiran wo lẹyin tun mọ? Gbogbo awọn ọti inu ọra ati inu igo wọnyii ni ijọba apapọ ti n gbe igbesẹ lati fi ofin de e laipẹ, iyẹn bi ọrọ oludari agba ajọ to n gbogun ti ilokulo ohun jijẹ ati ogun, lorilẹede Naijiria, NAFDAC, Ọjọgbọn Mojisọla Adeyẹye ṣe sọ. Ajọ NAFDAC ni ijọba apapọ fẹ gbe igbesẹ yii nitori ipa ti mimu ọti lọna ti ko tọ n mu ba ilera ilu pẹlu igbayegbadun araalu. O ni bi awọn eeyan ṣe n lanfani lati mu ọti wọnyii nigbakugba to ba wu wọn ninu ọra pelebe pelebe ati igo kekeke n ṣe ọpọ akoba fun awujọ paapaa julọ bi iwadii ti ṣe fihan pe awọn eroja yii lo fihan pe ohun lo n ṣokunfa bi awọn eeyan ṣe n mu ọti bi ẹni n mu omi lawujọ. O ni ijọba ti kọkọ fofin silẹ fun awọn to n pọn ọti inu ọra pelebe ati igo kekeke ni ibẹrẹ ọdun 2020 pe ki wọn din iwọn ti wọn n ṣe jade ku pẹlu ida aadọta ninu ọgọrun, (50%) gẹgẹ bi igbesẹ akọkọ lati dẹkun awọn ọti inu ọra naa. Ajọ ilera agbaye, WHO ti gbe e sita ninu iwadii kan pe eeyan miliọnu mẹta lo n ku lọdun nitori ọti mimu. Ọkọ mi kò fẹ́ràn oúnjẹ òyìnbó àfi ti ìbílẹ̀ - Lizzy Anjorin Mercy Aigbe ṣá ọmọ rẹ̀ sínúu fíìmù tuntun, wo itú tí ọmọ ọdún mẹ́wàá náà pa	https://www.bbc.com/yoruba/afrika-54138058
sports	Barcelona vs Bayern: Koeman di akọ́nimọ̀ọ́gbá Barcelona tuntun lẹ́yìn ìjàmbá Champions League	Omi tuntun ti ru lẹgbẹ agbabọọlu Barcelona, Ronald Koeman ti di akọnimọọgba tuntun ikọ naa. Oun lo rọpo Quique Setien ti wọn ṣẹṣẹ fọwọ osi juwe ile fun un ni kopẹ kopẹ. Koeman ẹni ọdun mẹtadinlọgọta fi iṣẹ rẹ gẹgẹ bi akọnimọọgba ẹgbẹ agbabọọlu orilẹede Netherlands silẹ nibi ti adehun to fọwọ si ti ku ọdun meji lati gba iṣẹ Barcelona. Koeman gbabọọlu fun ikọ Barcelona laarin ọdun 1989 si 1995, o si gba ami ẹyẹ La Liga mẹrin ati ife ẹyẹ kan ni Yuropu. Ipo keji ni Barcelona gba ni saa bọọlu to ṣẹṣẹ pari ninu eyi ti wọn ko si ri ife kankan gba fun igba akọkọ lati ọdun 2008. Barcelona to yan Ramon Planes gẹgẹ bi oludarieto kata-kara agbọọlu eleyi ti Eric Abidal di mu tẹlẹ ki wọn to ni ko maa lọ lọjọ Iṣẹgun. Akitiyan lati yan akọnimọọgba mii bẹrẹ lẹyin ti Bayern Munich lu Barca lalu bolẹ ninu idije UEFA Champions League pẹlu ami ayo mẹjọ si meji. Ìjàmbá ṣe wá ní Barcelona, aṣọ ò bá Ọmọ́ye wa mọ́- Gerard Pique Paa lẹẹkinni, paa lẹẹkeji, paa lẹẹkẹta, bi oju ọhun ko ba fọ tan, yoo pada di bai bai.  Bayii lọrọ ṣe ri fun ẹgbẹ agbabọọlu Barcelona ti Bayern Munich lu lalubami. Ami ayo mẹjọ si meji ni Bayern fi ṣagba Barcelona ninu ifẹsẹwọnsẹ to waye lorilẹede Portugal lalẹ ọjọ Ẹti, ọjọ kẹrinla oṣu kẹjọ ọdun 2020. Ọkan lara awọn gbajugbaja agbabọọlu Barcelona, adilemu, Gerard Pique ke gbajari pe abuku nla kan Barca, o ni omi ti tẹyin wọ igbin lẹnu. Pique ni kii ṣe igba akọkọ, tabi ekeji tabi ẹkẹta ti irufẹ abuku yii yoo kan Barcelona. Adilemu naa sọ pe asiko ti to fun gbogbo agbabọọlu Barcelona lati ati awọn alaṣẹ lati wa nnkan ṣe si ina ẹgbẹ agbbọọlu naa to n jo ajo rẹyin bayii. Amọ akọnimọọgba Barca fun ra rẹ, Quique Setien ni oun ko tii le sọ bo ya oun yoo fi ẹgbẹ agbabọọlu naa silẹ laipẹ. O ni otitọ ni pe ijamba ṣe Barca lọwọ Bayern, ṣugbọn ọrọ naa gba ki onikaluluku ronu ọna lati tẹ agbabọọlu Barca siwaju. Ẹwẹ, agbabọọlu Manchester United nigba kan ri, Rio Ferdinand sọ pe asiko ti to fun ẹlẹsẹ ayo Lionel Messi lati ronu lori ibaṣepọ rẹ pẹlu Barcelona. Ferdinand sọ pe pẹlu bi gbogbo nnkan ṣe polukurumusu ni Barcelona bayii, o dabi wi pe asiko ti to fun Lionel Messi lati fi Barca silẹ. Ohun ti Ferdinand n sọ ni pe bi a ba pẹ lori imi, eṣin keṣinṣin lo n ba ni nibẹ.	https://www.bbc.com/yoruba/ere-idaraya-53790560
entertainment	Digbí ni ìdílé wa dúró- Toyin Abraham àti Kolawole Ajeyemi jiyàn àhesọ ọ̀rọ̀	Gbajúgbajà òṣèré tíátà, Toyin Abraham àti ọkọ rẹ̀, Kolawile Ajeyemi ti jiyàn àhesọ ọ̀rọ̀ tó gba ìgboro wí pé ìgbéyàwó àwọn ń la ìṣoro kọjá. Àtẹ̀jáde kan látọwọ́ ẹni tó ń mójútó ẹ̀rọ ayélujára Toyin Abraham 007globalmanagement ní irọ́ tó jìnà sí òótọ́ ni ìròyìn ẹlẹ́jẹ̀ náà. Ó ní bí ó tilẹ̀ jẹ́ wí pé bí kò bá sì iná kò sí ohun tó ń jẹ́ èéfín àmọ́ ní ti ìròyìn pé Toyin àti ọkọ rẹ̀ ń fa àáwọ̀ irọ́ pátápátá gbá à ni. Àtẹ̀jáde náà fi kun wí pé kò sí ìgbà kankan tí Toyin fi kọ̀ láti sun ilé láti ìgbà tí òun àti ọkọ rẹ̀ Kolawole ti fẹ́ ara wọn àyà fi tó bá wà ní oko eré. Bákan náà ló ní ọ̀pọ̀ ìgbà ló jẹ́ wí pé Toyin àti ọkọ rẹ̀ dìjọ máa ń lọ fún ìsinmi papọ̀ ni. Ó ní àwọn fa gbogbo àwọn tó ń gbé ìròyìn irọ́ kiri lé Ọlọ́run lọ́wọ́ àti wí pé àwọn dúpẹ́ lọ́wọ́ gbogbo àwọn tó ti ń kọminú lórí ìròyìn náà láti ìgbà tí ìròyìn ẹlẹ́jẹ̀ náà ti jẹ jáde. Àtẹ̀jáde náà fi kun wí pé kò sí ewu lóko àfi gìrì àparò wí pé digbí ni ìgbéyàwó Toyin àti Kolawole dúró ire. Nínú ọjọ́ Ẹtì, ọjọ́ Kìíní, oṣù Keje ní gistlover fi sórí Instagram pé kí Toyin rọra tẹlẹ̀ jẹ́jẹ́ nítorí ọkọ rẹ̀ ti ń rojọ́ fún àwọn ọ̀rẹ́ rẹ̀ wí pé òun kò gbádùn ìyàwó òun. Ó ní Kolawole ni òun kàn ń farada gbogbo àwọn ìwà àìtọ́ tí Toyin máa ń wù sí òun kódà ṣaájú kó tó bímọ àwọn. Àtẹ̀jáde tí gistlover fi síta ni Kolawole fẹ̀sùn kàn wí pé ọ̀pọ̀ ìgbàni ìyàwó òun kìí sunlé, tí kìí sì ṣe ojúṣe rẹ̀ gẹ́gẹ́ bí ìyàwó. Ó ní ọ̀pọ̀lọpọ̀ àwọn fọ́nrán tí Toyin máa ń gbé síta lórí Instagram máa ń jẹ́ ọgbọ́n láti fi bẹ òun nígbà tó bá ti wu àwọn ìwà tó máa ń wù. Bákan náà ló ní Kolawole sọ fún onítọ̀hún wí pé kò sí ìgbéyàwó tó pé àti wí pé àwọn náà kàn ń dawọ́ bo ti wọn ni. Èyí ni àwọn ohun tí Gistlover fi léde láti ṣèkìlọ̀ fún Toyin Abraham láti ṣe jẹ́jẹ́ kí ilé rẹ̀ má ba dàrú. Ìmọ̀ràn gístlover yìí kò ṣẹ̀yìn bí ìgbéyàwó Funke Akindele àti ọkọ rẹ̀ JJCSkills ṣe forí ṣọ́pọ́n. Nínú ọ̀sẹ̀ tó kọjá ni JJCSkills kéde wí pé Funke Akindele ti lé òun kúrò nílé àwọn láti oṣù mẹ́ta sẹ́yìn .	https://www.bbc.com/yoruba/articles/cn0r1g2ld2no
religion	Catholics in Nigeria: Father Mbaka ní kò sí wàhálà láàrín òun àti ìjọ Kátólìkì	"Ìjọ Kátólìkì, ẹ jèbùrẹ́, ọmọdé ló ṣe èmi àtàwọn ọmọ ìjọ mi- Father Mbaka Ẹniọwọ Ejike Mbaka, adari ijọ Adoration Ministries Enugu Nigeria, (AMEN)  ti ọpọ mọ si Fada Mbaka titọrọ aforiji lọwọ ijọ Katoliki lapapọ lori awọn aṣiṣe rẹ gbogbo. Ninu iwaasu rẹ lọjọ Aiku, Fada Mbaka rọ Ẹniọwọ Callistus Onaga to jẹ Biṣọbu ijọ Enugu lati forijioun at'awọnọmọ ijọ oun fun iwa ti wọn hu eleyi to taẹrẹ ba aṣọ ala ijọ naa. Bakan naa lo tun kilọ fun awọn ọmọ ijọ rẹ pe ki wọn lọ ja ewe agbejẹ mọwọ lẹyin ti awọn kan ninu wọn fi ipa wọ olu ileejọsin ijọ Katoliki lẹkun naa lọjọru nigba ti o dawati. ""Mi o le ṣe lodi si ijo- ta ni mi? Bawo ni eeyan to ti n ṣiṣẹ ninuijọ fun ọdun marundinlọgbọn bẹrẹ si tun ni maa ba ijọ naa ja. Gbogbo nnkan to wa ninu aye mi, ti ijọ ni."" Fada Mbaka ni ko si ija laarin oun ati Biṣọbu ẹkun naa tabi awọn alaṣẹ ijọ Katoliki rara bi otilẹ jẹ pe awọn kan fẹ ko ṣẹlẹ.  Fada Mbaka ni oun ko kansara sawọ ọmọ ijọ oun fun iwa jagidijagan ti wọn hu bikoṣe akitiyan wọn lati wa oluṣọagutan wọn nigba tiwọn ro pe o sọnu."	https://www.bbc.com/yoruba/57055639
politics	Attahiru Jega, APC, PDP: Ọ̀rọ̀ di gbas gbos, APC fèsì lórí ọ̀rọ̀ tí Jega sọ pé kí aráàlú má ṣé dìbo fún wọn	Ọrọ ti di gbas gbos laarin ẹgbẹ oṣelu mejeeji to lorukọ ni Naijiria,All Progressives Congress,APC,Peoples Democratic Party PDP ati alaga tẹlẹ ri ajọ eleto idibo Attahiru Jega. Fakinfa yi ko si sẹyin ọrọ ti Ọjọgbọn Jega sọ ninu ifọrọwanilẹnuwo kan pẹlu BBC pe ki awọn ọmọ Naijiria ma se dibo fawọn ẹgbẹ yi. Latari eyi, ẹgbẹ oṣelu PDP naa ti fesi pada ti wọn si ni ki Jega ma se fi awọn we ijọba APC ti ko seso rere fawọn ọmọ Naijiria. Ṣaaju ni ẹgbẹ oṣelu APC naa ti ni ki Jega ma ṣe da awọn papọ pẹlu PDP ninu ọrọ rẹ rara ti rara nitori PDP lo ba Naijiria jẹ tawọn ṣi n gbiyanjulati ṣe atunṣe. Kola Ologbondiyan to jẹ akọwe ipolongo ẹgbẹ PDP sọ pe Jega ṣe afihan aimọkan pẹlu bi ko ṣe ri iyatọ to wa laarin ijọba awọn ati ti APC. O tẹsiwaju pe lasiko ijọba PDP idagbasoke ba ọrọ aje Naijiria ni afiwe ti APC to sọ ọpọ sinu iya ohun iṣẹ. Ologbondiyan ṣapejuwe dollar to ti gbowo lori  to fi mọ iye owo epo bẹntiroo to ti ga si labẹ ijọba APC. O ni bi Jega ba foju sunukun wo, yoo ri pe awọn kii ṣe ẹgbẹ kanna pẹlu APC to n fi awọn we. Ẹgbẹ́kẹgbẹ́ ní PDP lóòótọ́ ṣùgbọ́n má ṣé dà wá papọ̀ mọ wọn- APC Ẹgbẹ oṣelu All Progressives Congress APC to wa lori oye ni Naijiria ti fesi sọrọ Attahiru Jega to sọ pe ki araalu ma ṣe dibo fun ẹgbẹ naa. Jega to fi igba kan jẹ alaga ajọ eleto idibo Naijiria, INEC, ko fi mọ lori APC nikan, O ni ẹgbẹ Peoples Democratic Party ati APC ko ni akọsilẹ daadaa kankan lati nkan bi ogun ọdun ṣẹyin ti wọn ti n ṣe ijọba ni Naijiria. APC àti PDP ló ba Nàìjíríà jẹ́, ẹ má dìbò fún wọ́n mọ́- Attahiru Jega Ọrọ rẹ yi lo mu ki ẹgbẹ oṣelu APC tutọ soke foju gba ti wọn si sọ pe ko ma ṣe da awọn pọ mọ ẹgbẹ PDP ati pe ọrọ ti ko fẹsẹ mulẹ lo n sọ nipa awọn. Akọwe agba ẹgbẹ igbimọ amulelọwọ APC, Sen. John James Akpanudoedehe lo fi ọrọ yi sita ninu atẹjade. Senatọ naa ni  ki Ọjọgbọn Jega mọ pe biba ẹgbẹ awọn lorukọ jẹ ko le mu agbega ba a ninu oṣelu. ''A ri nkan ti Jega kọ nibi to ti da ẹgbẹ wa pọ mọ PDP. Lootọ ni pe PDP kuna lati ṣamuṣẹ ileri wọ́n fun araalu amọ ẹgbẹ wa lo n ṣe atunṣe gbogbo panti ti wọn da silẹ lẹyin ọdun mẹrindinlogun lori aleefa'' James tẹsiwaju pe ''a ko ni maa ba Jega gba ọrọ bi ẹni n gba igba ọti nitori naa a gba a ni imọran lati lọ kọju mọ iwadii ẹkọ ko si mu aridaju jade nipa iṣesi itẹsiwaju ti ẹgbẹ APC n gbiyanju lori'' Ninu ọrọ Jega to sọ fun BBC ninu ifọrọwanilẹnuwo kan, o ni  apẹrẹ ni gbogbo aburu tawọn ẹgbẹ APC ati PDP ṣe jẹ faraalu ki wọn ma dibo fun wọn mọ. Jega ni''APC ati PDP ti 'se ijọba, a ti foju rii, wọn ko ni aniyan lati ṣe atunṣe'' ''Ẹ wo nkan ti wọn sọ nipa awọn to kowo ilu jẹ,wọn lawọn yoo fiya jẹ wọn nigba ti wọn wa ni PDP, ṣugbọn nigba ti wọn pada si APC, wọn dakẹ pẹm lori ọrọ wọn ni''. Ọjọgbọn Jega wa sọ pe idi ree ti oun fi darapọ mọ ẹgbẹ PRP lati le mu atunṣe ba Naijiria. Titi di ba ṣe n ko iroyin yi jọ, ẹgbẹ oṣelu PDP ko ti fesi si ọrọ Jega.	https://www.bbc.com/yoruba/afrika-58067776
health	Ogbomoso Quintuplets: Ọ̀kan nínú àwọn ìbarùn-ún jáde láyé lọ́jọ́ karùn-ún	Isẹ Oluwa, awamaridi ni nitori ọna rẹ, ko si ẹni to ye tabi ẹni to mọ, bo si se wu Oluwa lo n se ọla. Nibi ti awọn eeyan kan ti n fi ojoojumọ sunkun si Ọlọrun lọrun fun ẹbun ọmọ, ni Ọba Oke ti fi ibarun ta idile Idowu ati Funmilayo Oluwadara lọrẹ. Awọn tọkọ-taya yii lo ti kọkọ bi ọmọ marun tẹlẹ, ki oore ibarun tun to wọle de, ti iya wọn si bi wọn wọọrọwọ lai se isẹ abẹ. Nigba ti tọkọtaya Oluwadara n ba BBC Yoruba sọrọ nilu Ogbomoso, wọn ni ibẹta ni dokita kọkọ ni oun yoo bi, ki ibarun to wa, ọkunrin kan ati obinrin mẹrin. Ni ọjọ karun tawọn ọms naa dele aye la gbọ pe ọkunrin kan soso laarin awọn ibarun naa jade laye. Tọkọ-taya naa ti wọn jẹ alagbaro, ni ko ti wa ri owo ile iwosan san lati maa lọ sile, bi o tilk jẹ pe dokita ti yọnda wọn. Wọn wa n bẹbẹ fun iranwọ owo lọdọ awọn ẹlẹyinju aanu, lati sanwo ile iwosan ati fun itọju awọn ọmọ mẹrin to ku pẹlu awọn ẹgbọn wọn nitori ọna abayọ.	https://www.bbc.com/yoruba/afrika-56466740
politics	Wo àwọn ohun mánigbàgbé mẹ́wàá tó yẹ kí o mọ̀ nípa Lam Adesina lẹ́yìn ọdún mẹ́wàá tó jáde láyé	Oni lo pe ọdun kẹwaa lẹyin ipapoda gbajugbaja oloṣelu to o tun jẹ Gomina tẹlẹri ni ipinlẹ Oyo, Oloogbe Lamidi Onaolapo Adesina. Ọdun 1939 ni wọn bi oloogbe naa to si jade laye lọdun 2012. Wo awon nnkan mẹwa to jẹ manigbagbe nipa oloṣelu naa;	https://www.bbc.com/yoruba/articles/cqvw5wz9q7po
sports	Cristiano Ronaldo: Gbajugbaja agbábọ́ọ̀lù Juventus àti Portugal ti lùgbàdì àrùn Coronavirus	Coronavirus ti nawọ gan ilumọọka agbabọọlu nii Cristiano Ronaldo. Ajọ elere bọọlu ilẹ Portugal Portuguese Football Federation, FPF, lo fi ikede yi sita. Atẹjade ti wọn fi sita sọ pe agbabọọlu ni dun marundinlogoji naa n ṣe daada ni iyasọtọ ti ko si ṣe afihan arun naa kankan Orileede Portugal yoo koju Sweden ninu ifẹsẹwọnṣe idije Nations League lỌjọru. Awọn akẹgbẹ rẹ to ku ti wẹ yankankan lẹyin ayẹwo Covid-19 ti wọn yoo si kopa ninu ifẹsẹwọnsẹ wọn. Portugal ati France gba ọmi ninu ifẹsẹwọnsẹ ti wọn gba kẹyin lọjọ Aiku ti awọn ati France si jọ ni iye ami ayo kan naa lori afara. Nitori iyasọtọ yi, Cristianno Ronaldo ko ni le kopa fun ẹgbẹ agbabọọlu rẹ Juventus lọjọ Kẹtadinlogun oṣu Kẹwa pẹlu Crotone. Bakan naa ko ni le kopa ninu ifẹsẹwọnsẹ Juve ati Dynamo Kiev ninu Champios League logunjọ oṣu Kẹwa.	https://www.bbc.com/yoruba/ere-idaraya-54530241
health	Charles Olumo Agbako ń ṣe àìsàn ńlá, ó ní ara ń ni òun	"Òdú ni gbajúgbajà òṣèré tíátà nnì, Abdulsalam Ishola ẹni tí ọ̀pọ̀lọpọ̀ mọ̀ sí Charles Olúmọ Àgbákò lagbo tiata. Láàárín ọdún 1990 sí ìbẹ̀rẹ̀ ọdún 2000, àwọn ipa líle tí Charles Olúmọ Àgbákò máa ń kó nínú eré jẹ́ kó di ìlú mọ̀ọ́kà láàárín àwọn àgbà òṣèré. Ní ìbẹ̀rẹ̀ ọdún yìí, gbajúmọ̀ òṣèré yìí gba ikọ̀ BBC Yorùbá ní àlejò, tí baba naa sì ṣàlàyé bí ìrìnàjò wọn nínú eré sinimá ṣe bẹ̀rẹ̀. Bakan naa lo tun salaye àwọn ipa ribiribi to ti ko sẹyin ninu eré sinimá nínú ìgbésí ayé wọn. Kódà bàbá Charles Olúmọ Àgbákò fi yé wa nígbà náà wí pé, kokoko ni ara ọta oun le. Agbako ni oun ṣì lè ṣeré tíátà ti wọ́n bá pe oun sí iṣẹ́ pẹ̀lú bí ọjọ́ orí oun ṣe ti ń súnmọ́ ọgọ́rùn-ún ọdún lọ. Eyi lo mu ko jẹ ìyàlẹ́nu nla fún BBC Yoruba nígbà tí a gbọ́ wí pé bàbá tó ń fò sókè ní bi oṣù mélòó kan sẹ́yìn ni òjòjò ń ṣe Ògún rẹ̀ báyìí. Nígbà tí BBC News Yorùbá kàn sí ilé bàbá Charles Olúmọ Àgbákò láti mọ ipò ìlera tí bàbá náà wà, àgbà òṣèré náà ṣàlàyé bí àárẹ̀ tó ń ba jà ṣe bẹ̀rẹ̀ ní bí ọdún díẹ̀ sẹ́yìn. Àgbákò ṣàlàyé pé ní ọdún díẹ̀ sẹ́yìn ni òun ṣàdédé ri wí pé òun kò le yàgbẹ́ tàbí tọ̀ ní ìrọ̀rùn. Ó ní èyí ló mú kí ọ̀kan nínú àwọn ọmọ òun gbé òun lọ sí ilé ìwòsàn fún ìtọ́jú, tí àwọn dókítà sì ní iṣẹ́ abẹ ló le tán ìṣòro ohun tó ń bá òun fínra lọ́dún náà. Ó fi kun pé, lẹ́yìn ìgbà díẹ̀ tí wọ́n ṣe iṣẹ́ abẹ náà tán, ni ojú ọgbẹ́ ibi tí wọ́n ti ṣe iṣẹ́ abẹ ọ̀hún máa ń da òun láàmú tí òun sì tún padà lọ sí ilé ìwòsàn náà. ""Nígbà tí mo padà lọ sí ilé ìwòsàn, wọ́n fún mi ní àwọn òògùn àti nǹkan mìíràn láti máa lò láti fi tọ́jú ibi ojú ọgbẹ́ náà"" Charles Olúmọ Àgbákò tẹ̀síwájú pé, lẹ́nu ọjọ́ mẹ́ta yìí ni òun tún ń ri pé àti yàgbẹ́ àti tọ̀, tún bẹ̀rẹ̀ sí ní di ìjọ̀gbọ̀n. Ó ní dókítà ní ó jẹ́ kí ó yé òun wí pé, iṣẹ́ abẹ ọjọ́ kìíní kò jìnà wọnú èyí ló sì fa àìlera gbogbo ìgbà tó ń bá òun fínra báyìí. Bákan náà ló ní wọ́n jẹ́ kó yé òun wí pé ìfun òun ti já sínú ẹpọ̀n òun tí àwọn sì nílò láti ko kúrò níbẹ̀, ko le bọ́ sí àyè tó yẹ kó wà gangan nínú ikùn. Ó ṣàlàyé pé bí ó tilẹ̀ jẹ́ pé àwọn dókítà ní òun kò le ṣe iṣẹ́ abẹ bíi ti ìgbà àkọ́kọ́ mọ́, àwọn ìgbésẹ̀ wà tí wọn yóò gbé láti mú kí ìfun náà padà sí ààyè rẹ̀, kí ìnira tí ó ń kó bá òun náà dínkù jọjọ. ""Nígbà tí mo dé ilé ìwòsàn, dókítà ní mi ò le ṣe iṣẹ́ abẹ mọ́, wọ́n ní ki n ṣáà ma lọ lo oògùn, gbogbo ògùn tí wọ́n ń kọ fún mi ni mò ń rà, tí àwọn ènìyàn mi dẹ̀ ń rà fún mi."" Àgbákò ní lóòótọ́ ni àwọn ògùn tí àwọn dókítà kọ fún òun ń ṣiṣẹ́ àmọ́ ọjọ́ mẹ́ta mẹ́ta ni òun gba abẹ́rẹ́. O ni awọn abẹrẹ yii lo wa láti fi mú àdínkù bá ìnira tí àìlera ọhun ń kó bá òun. Ó ní ọ̀pọ̀lọpọ̀ owó ni àwọn ń run sórí àwọn ògùn àti abẹ́rẹ́ yìí, tó sì jẹ́ wí pé kò sí òkun àti ìlera pípé fún òun láti lọ sí oko eré sinimá mọ́. Agbako ni ọ̀wọ́ nǹkan tí àwọn ènìyàn fi ń ran òun lọ́wọ́ nikan lo ku, ti oun n jẹ. Ìyàwó ọmọ Charles Olúmọ Àgbákò, Olamide tó ń tọ́jú bàbá ṣàlàyé fún BBC News Yorùbá pé láti nǹkan bí oṣù mẹ́fà sẹ́yìn, tí ara bàbá kò ti yá, ni òun ti wà pẹ̀lú wọn. Olamide ní ó jẹ́ ohun tó máa ń ba òun àti àwọn ọmọ bàbá lọ́kàn jẹ́ nígbà tí bàbá bá ń tọrọ ikú fún ara wọn nítorí bí ara ṣe ń ni wọn. Ó ní lóòótọ́ ni pé bàbá Àgbákò ti dàgbà, àmọ́ àwọn ò mọ iye ọdún tí Ọlọ́run kọ fún wọn nítorí náà kò ní wù wá kí wọ́n lo ìgbésí ayé wọn tó kù nínú ìnira. Ó fi kun pé ìrànlọ́wọ́ àwọn ọmọ Nàìjíríà ni bàbá Àgbákò nílò lásìkò láti fi bọ́ lọ́wọ́ ìnira tí bàbá náà ń kojú lásìkò yìí."	https://www.bbc.com/yoruba/articles/cjrn5w951r4o
entertainment	Ọmọ Baba Suwe fi ọ̀rọ̀ ránṣẹ́ sí i ní àjùlé ọ̀run	Baa ku laa dere, eeyan ko sunwọn laaye ni Yoruba maa n wi. Ọpọ eeyan ni kii mọ riri awọn ẹni wọn nigba ti wọn wa loke eepẹ amọ ti wọn ba gbesẹ tan, ni wọn yoo to mọ riri wọn. Amọ fun ọpọ awọn eeyan kan, bi onirese wọn ko ba fin igba mọ, awọn eyi ti wọn ti fin silẹ, ko le parun laelae. Idi si ree ti Adesola Omidina, tii se ọmọ adẹrinposonu nni, Babatunde Omidina, ti ọpọ eeyan mọ si Baba Suwe, tun fi n ranti baba rẹ loni. Ohun to faa ni pe oni ọjọ kejilelogun osu kẹjọ ni ayajọ ọjọ ibi Baba Suwe, tii se gbajumọ alawada ti aye n fẹ amọ to ti ki aye pe o digbose. Nigba to n seranti ọjọ ibi baba rẹ to ko loni, Adesola Omidina sọrọ ilẹkun loju opo ayelujara Instagram rẹ. Ọmọ baba Suwe ni oun ko le salai ma mọ riri baba oun ni oni tii se ayajọ ọjọ ibi rẹ. O lo akoko naa lati dupẹ lọwọ rẹ fun ọpọ atilẹyin nla to ti se fun. Adesola ni “Baba mi tootọ, n ko le salai mọ mọ riri yin lojoojumọ, paapaa loni ọjọ ibi yin. Ẹ seun, mo dupẹ fun bẹ se kọ mi lati niwa irẹlẹ, ti mo si jẹ alabukun fun, ti mo jẹ lonii. Amọ, baba mi, ibanujẹ ni aisi laye yin loni jẹ nitori ẹyin ni aburada nla daradara to bo wa lori. Ẹ seun fun gbogbo awọn akoko tẹ mu ki awa ọmọ, ololufẹ ati gbogbo agbaye rẹrin. Bi o tilẹ jẹ pe ẹ ko le fun wa ni awọn ohun meremere aye yii amọ ẹ fun wa ni ifẹ pipe.” Adesola wa n dupẹ lọwọ baba rẹ, to si ni oun le fi yangan pe Baba Suwe ni baba oun. Aile ri ọ mọ jẹ irora ti ko se fi ara da – Ọmọ Omidina Bakan naa ni ọmọ Baba Suwe tun tẹsiwaju pe oun n saaro baba oun ati gbogbo awọn akoko ti awọn dijọ lo papọ. Adesola ni irora nla ni aile ri baba oun mọ jẹ fun oun, ti ko si se fi ara da. O wa n ki baba rẹ ku ọjọ ibi rẹ to ko loni, eyi to ba ni ajule ọrun. Adesola I. Morenikeji Omidina\nOMO_OMIDINA Adẹrinposonu tabi alawada nla ni Babatunde Omidina, ti ọpọ eeyan mọ si Baba Suwe. Ọjọ kejilelogun osu kẹjọ ọdun 1958 lo dele aye, ti ko ba si pe ẹni ọdun mẹrinlelọgọta loke eepẹ loni, tii se ayajọ ọjọ ibi rẹ. Ọdun 1971 lo bẹrẹ si ni kopa ninu ere tiata amọ ọdun 1997 ni okiki rẹ wa to kan lati ipasẹ awọn sinima kan to kopa ninu wọn. Lara awọn sinima to gbe Baba Suwa han faraye ni Baba Jayejaye, Oluweri Magboojo, Ba o ku, Oju Oloju, Baba Londoner, Ko tan si be, Aso Ibora, Obelomo, Elebolo, Larinloodu ati Omo Lasan. Baba Suwe maa n kopa ninu ere tiata pẹlu ọkan lara awọn aya rẹ, to n jẹ Moladun lagbo tiata. Amọ iji aye de ba lọdun 2001, nigba ti ajọ to n dena gbigbe oogun oloro ni Naijiria, NDLEA mu pe o gbe eroja Cocaine. Ọrọ naa dele ẹjọ amọ ti adajọ da Baba Suwe lare pe ko jẹbi ẹsun naa nitori NDLEA ko ri ẹri kankan fi silẹ. Sugbọn lati akoko naa ni Alawada naa ti bẹrẹ aisan nitori o ni wọn ki awọn irin kan bọ oun nidi ati ninu pẹlu ipa, pe ki oun le ya awọn idi oogun oloro jade. Bi o tilẹ jẹ pe o du ẹmi rẹ amọ aisan lo se wo, a ko ri ti ọlọjọ se. Babatunde Omidina dagbere faye nile iwosan kan nilu Ikorodu, nipinlẹ Eko to n gbe ni ọjọ kejilelogun osu Kọkanla ọdun 2021.	https://www.bbc.com/yoruba/articles/cp0qggnq5z9o
politics	Ṣé lóòótọ́ ni ẹgbẹ́ òṣèlú PDP Eko yan Funke Akindele gẹ́gẹ́ bí igbákejì olùdíje gómìnà?	Ní àná ni ìròyìn àti àwọn gba orí ayélujára pé ẹgbẹ́ òṣèlú PDP ní ìpínlẹ̀ Eko. Ìbéèrè tó gba ẹnu àwọn ènìyàn ni pé ṣe lóòótọ́ ni ìròyìn yìí. Ẹ̀wẹ̀, ẹgbẹ́ òṣèlú Peoples Democratic Party, PDP tẹ̀ka ìpínlẹ̀ Eko tí kéde wí pé olùdíje sípò gómìnà ìpínlẹ̀ Eko lábẹ́ àsíá ẹgbẹ́ òṣèlú náà, Olajide Adediran kò ì tíì yan gbajúgbajà òṣèré tíátà, Funke Akindele gẹ́gẹ́ bí igbákejì. Agbẹnusọ ẹgbẹ́ òṣèlú PDP ìpínlẹ̀ Eko, Hakeem Amode ní ẹgbẹ́ àwọn kò ì tíì ní igbákejì gómìnà báyìí. Amode sọ èyí láti ṣe àfọ̀mọ́ ọ̀rọ̀ lórí ìròyì tó gbòde wí pé olùdíje sípò gómìnà lábẹ́ àsíá ẹgbẹ́ náà, Olajide Adediran ti yan Funke Akindele gẹ́gẹ́ bí igbákejì. Ó ní láìpẹ́ yìí ni Olajide yóò fi ẹni tí yóò jẹ́ igbákejì rẹ̀ léde àti wí pé kí àwọn ènìyàn fi ara balẹ̀ nítorí kìí ṣe ẹgbẹ́ ni yóò kéde ẹni tó bá fẹ́ yàn bí igbákejì bíkòṣe olùdíje fúnra rẹ̀. Ó fi kun pé gbogbo ìròyìn tó gba ayélujára kan kò wá látọwọ́ olùdíje àti ẹgbẹ́, fún ìdí èyí kí àwọn ènìyàn kọtí ọ̀gbọ̀in sí ìròyìn náà. Nígbà tí àwọn akọ̀ròyìn bèèrè lọ́wọ́ Amode bóyá ẹgbẹ́ náà ti ní ẹnìkan nílẹ̀ tí wọ́n fẹ́ yàn gẹ́gẹ́ bí olùdíje, Agbẹnusọ ẹgbẹ́ náà kọ̀ láti sọ ohunkóhun lórí ọ̀rọ̀ náà. Agbẹnusọ ẹgbẹ́ náà ní òun kò le fi ìdí rẹ̀ múlẹ̀ bóyá olùdíje sípò gómínà ń gbèrò láti yan Funke Akindele gẹ́gẹ́ bí igbákejì rẹ̀. Bákan náà ló tún tẹmpẹlẹmọ wí pé olùdíje ló ní àànfàní láti yan ẹni tí ó máa ba ṣiṣẹ́ gẹ́gẹ́ bí igbákejì kìí ṣe ẹgbẹ́. Nígbà tí òun náà ń sọ̀rọ̀, agbẹnusọ Adediran, Gbenga Ogunleye sọ fún àwọn akọ̀ròyìn pé irọ́ tó jìnà sí òótọ́ ni ìròyìn tó gba orí ayélujára pé ọ̀gá òun ti yan Funke Akindele gẹ́gẹ́ bí igbákejì. Ogunleye ní lóòótọ́ ni Adediran ń ro Akindele àti àwọn mẹ́rin mìíràn ṣùgbọ́n wọn ò tíì kéde ẹnìkan ní pàtó gẹ́gẹ́ bí igbákejì. Ó ní bóyá nítorí àwọn nǹkankan tó ń lọ nínú ẹgbẹ́ náà ló ń mú kí àwọn kan máa gbé ìròyìn ẹlẹ́jẹ̀ náà kiri. Bákan náà ló dárúkọ Gbadebo Rhodes-Vivour, Kolawole Vaughan, Adenike Shobajo àti Rasheed Teslim-Balogun gẹ́gẹ́ bí àwọn ènìyàn tí olùdíje náà ń gbèrò láti lò gẹ́gẹ́ bí igbákejì yàtọ̀ sí Funke Akindele. Ogunleye náà sọ àrídájú rẹ̀ pé láìpẹ́ yìí ni Adediran máa fi igbákejì rẹ̀ léde.	https://www.bbc.com/yoruba/articles/c0kn27n0xr4o
politics	Prince Philip: Ó lo ọdún 93, lọ sí orílẹ̀-èdè 143, ó ní gbajúgbajà ìyàwò kan	"Duke ilu Edinburgh, ọkọ to  gbajumọ julọ ni agbaye, ti ku ni ẹni ọdun mọkandinlọgọrun Aadọrin ọdun lo fi gbe igbeaye rẹ ni abẹ idari iyawo rẹ, Ọbabinrin Elisabẹti II - ṣugbọn iru eeyan to jẹ fihan pe ko kan ni i jẹ ọkọ lasan. Nitori naa, ta ani ọkunrin to duro ti Ọbabinrin naa, ati pe bawo lo ṣe ri Ọbabinrin fẹ ni iyawo? Nkan akọkọ: Duke, ti a tun mọ si Arẹmọ Philip, ko si lara awọn ti ipo ọba tọ si - ọmọ rẹ ọkunrin lo wa ni ipo yii - nitori naa ni ko ṣe ni orukọ oye 'ọba'. Idi ni pe ni ilẹ UK, obinrin to ba fẹ ọkọ ninu ile ọba, le lo orukọ oye 'Ọbabinrin', ṣugbọn awọn ọkunrin to ba fẹ Ọbabinrin ko le pe ara awọn ni ọba. Awọn ọmọkunrin ile ọba nikan lo le ṣe bẹ ẹ. Ọmọ mẹrin ni Ọbabinrin ati Arẹmọ Philip bi: Arẹmọ Charles(72), Ọmọọbabinrin Anne (70), Arẹmọ Andrew (61), ati Arẹmọ Edward (57). Gẹgẹ bi awọn ọmọ wọn ṣe sọ, Philip ma n paṣẹ nigba ti wọn wa ni kekere. Ayaworan laafin ọba, Ingrid Seward sọ pe Arẹmọ Andrew ti sọ ọ ri pe ""Ọbabinrin lo ni aanu l'oju ju, amọ baba wọn 'Philip' lo ni ibawi lọwọ. Bakan naa ni Andrew tun ṣe iranti bi baba rẹ ṣe ma n pa aalọ fun wọn ni alẹ, to si tun ma n tẹti si awọn ọmọ rẹ ti wọn ba n ka iwe Rudyard Kipling, Just So Sories. Arẹmọ Philip dagba debi i pe ọmọ-ọmọ rẹ kẹjọ dagba l'oju rẹ, o si tun ri ọmọ-ọmọ-ọmọ rẹ kẹwaa. Ọdun 1922 ni irinajo Philip bẹrẹ ni Aafin to wa ni Burkingham. Ọjọ kẹwaa, oṣu Kẹfa, ọdun 1921 ni wọn bi ni erekusu Greek, Corfu. Oun si ni abigbẹyin ati ọkunrin kan ṣoṣo ti Arẹmọ Andrew ti Greece ati Ọmọọbabinrin Alice ti Battenberg, bi. Idile to ti jade mu ki o di Arẹmọ Greece ati Denmark. Amọ ni ọdun to tẹle ibi rẹ, wọn le ẹnbi rẹ kuro ni Greece lẹyin iditẹ gbajọba kan. Ọkọ oju omi ijagun ti orilẹ-ede Britain lo gbe wọn de Italy ni alaafia, pẹlu Philip to jẹ ikoko, to n sun ninu apẹrẹ kan. Oriṣiri adanu ati òfò lo ṣẹlẹ nigb ati Philip wa ni kekere. Ni ọdun 1930, nigba to wa ni ọmọ ọdun mẹjọ, iya rẹ di eero ileewosan alarun ọpọlọ. Ẹkọọkan si ni Philip n ri awọn obi rẹ mejeeji lẹyin igba naa. Baba rẹ sọ French Riviera di ile pẹlu aale rẹ kan, awọn ẹbi iya rẹ ni UK si lo tọ ọ dagba. Orukọ ẹbi naa, Mountbatten si lo pada n jẹ. Ileewe Gordonstoun, ti Scotland, lo lọ. Ileewe naa lo si ti kọ ẹkọ nipa bi eeyan ṣe n da a duro. Lọdun 1937, ọkan lara awọn ẹgbọn Philip, Cecilie, ku ninu ijamba ọkọ ofurufu pẹlu ọkọ rẹ, ọmọ orilẹ-ede Germany, iya ọkọ rẹ, ati ọmọ rẹ mejeeji. Inu oyun paapaa lo wa ni asiko naa. Ko pẹ ti Cecilie darapọ mọ ẹgbẹ Nazi, to n dari eyi to pọju ninu ijọba Germany, ni iṣẹlẹ yii waye. Pẹlu ibanujẹ ni Philip, ẹni ọdun mẹrindinlogun fi n rin tẹle posi ẹgbọn rẹ ni igboro Darmstadt. Nigba ti Philip kuro ni ileewe, diẹ lo ku ki ogun ṣẹlẹ laarin Britain ati Germany. O darapọ mọ Britannia Royal Naval College ni Dartmouth (ileewe ikọṣẹ ọmọ ogun ori omi ti UK). Nibẹ si lo ti leke awsn ti wọn jọ wa ni kilaasi. Nigba ti Ọba George VI ṣe abẹwo ẹnu iṣẹ si ileewe naa lọdun 1939, Philip lodari eto dida awọn ọmọ ọbabirnin kekeeke naa, Elizabeth ati Margaret, lara ya. Alamojuto awọn ọmọọbabinrin naa, Marian Crawford sọ pe Philip fakọyọ pupọ. Ihuwasi rẹ si dun mọ Elizabeth to jẹ ọmọ ọdun mẹtala lori. Ipa kekere kọ ni Philip ko lasiko ogun agbaye keji. Nigba ti yoo fi di ọdun 1942, to ti pe ẹni ọdun mọkanlelogun, Philip ti di ọkan lara awọn ọgagun ori omi to kere julọ. Lẹta kikọ si ni ọmọọbabinrin naa ati ọgagun fi n ba ara wọn sọrọ. Lẹyin abẹwo kan ti Philip ṣe si aafin ni asiko ọdun Keresimesi lọdun 1943, aworan rẹ ni Elizabeth gbe si ori tabili niyaara rẹ. Botilẹ jẹ pe ero diẹ lara awọn amugbalẹgbẹ Elizabeth n sọ oriṣiriṣi nkan nipa Philip ( kii ṣe eniyan jẹẹjẹ, onigberaga, ẹni ti ko kae, ti ko si nii jẹ olootọ), ifẹ ti ọmọọbabinrin ni i si ko dinku. Ọba George pada fọwọsi igbeyawo wọn, amọ awọn atunṣe kan gbọdọ waye. Arẹmọ orilẹ-ede Greece ati Denmark ọhun di ọmọ ilu ni Britain, o darapọ mọ Church of England, o si pa gbogbo oye to ni nilẹ okeere ti. Lọjọ ayẹyẹ igbeyawo rẹ ni ogunjọ oṣu Kọkanla, ọdun 1947, wọn sọ ọ di Duke ilu Edinburgh, orukọ to jẹ titi di opin ay erẹ. Ọmọ ọdun mẹrindinlọgbọn ni, iyawo rẹ si jẹ ẹni ọdun mọkanlelogun. Igbeyawo wọn ko ti i ju ọdun mẹrin lọ, pẹlu ọmọ meji, nigba ti iṣẹ ìlú bẹrẹ. Orilẹ-ede Kenya ni wọn wa, lẹnu irinajo si awọn orilẹ-ede Commonwealth, ti iroyin iku baba Elisabẹti, Ọba George VI fi ba wọn. Ẹni ọdun mẹrindinlọgọta lo kú. Ọgagun Michael Parker, ọrẹ Duke ti Edinburgh, to tun jẹ akọwe ikọkọ fun sọ nipa asiko ti Philip gbọ pe iywao rẹ ti di Ọbabinrin. ""O n wo bi ẹni ti wọn gbe ilaji ẹru gbogbo aye le lori. Aanu eeyan ko ṣe mi bẹẹ ri. O n mi soke-silẹ bi ẹni ti ipaya mu. O ri loju ẹsẹ pe asiko idakọnkọ oun ati Elisabẹti ti dopin. Opin de ba afojusun Philip gẹgẹ bi ọmọ ologun ori omi, nitori pe Ọbabinrin tuntun yoo nilo ọkọ rẹ. O di oludamọran ati alabarin fun iyawo rẹ, ojuṣe rẹ si ni lati ma a ṣe atilẹyin fun. Wahala nla ṣẹlẹ ni nkan bi ọdun 1950, nigba ti Philip fẹ ki idile ọba o ma a jẹ orukọ ẹbi rẹ, Mountbatten. ""Emi nikan ni ọkunrin ti wọn ko faaye gba ni orilẹ-ede yii, lati fi orukọ rẹ sọ awọn ọmọ rẹ!"" Bayi lo ṣe fi ibinu sọrọ nigba ti wọn rọ Ọbabinrin lati ṣi ma a jẹ Windsor. ""Mi o yatọ si amoeba."" Philip tiraka lati jẹ ṣe awọn ojuṣe ti wọn la kalẹ fun. Ṣugbọn, gẹgẹ bi iru eeyan to jẹ, o pinnu lati fẹ afẹfẹ to yatọ ni aafin ni Buckingham. Duke ko gbagbe orisin rẹ ni Greece, o si gbagbọ pe awọn ọmọ idile ọba gbọdọ ni ifarada. O ṣe idasilẹ eto ti yoo mu ki Ọbabinrin le ba awsn eeyan pade, ;ai fi iru eeyan ti wọn jẹ ṣe. Awọn ọmọ ọdọ ni aafin dẹkun fifi atike kun irun wọn. Nigba to tun gbọ pe ile ìdáná mii wa ti wọn ti n dana ounjẹ idile ọba, o ti ẹyọkan pa. Diẹ lara awọn ayipada to ṣe niṣee pẹlu bi igba ewe rẹ ṣe ri. Philip ṣeto bi tẹliffonu ṣe wa ninu aafin, ki awọn ọmọ ọdọ o ma ba ma a damu wa jiṣẹ fun Ọbabinrin. Fun'ra rẹ lo n gbe ẹrù rẹ. Oun lo si ma n se ounjẹ aarọ rẹ ninu yaara rẹ titi di asiko ti Ọbabinrin yari nitori oorun. Gẹgẹ bi oludamọran to pẹ julọ ninu itan Britain, oun fun'ra rẹ da ṣe iṣẹ bi i 22,191. Nigba to fẹhinti lẹnu iṣẹ aafin lọdun 2017, awọn ajọ ati ẹgbẹ to le ni 780 lo sọ ọ di baba'salẹ, ọmọ ẹgbẹ tabi aarẹ wọn. Orilẹ-ede 143 lo lọ l'ẹnu iṣẹ, to si ma n lo ede French ati German to gbọ. Amọ, ọkan lara awọn nkan iranti nipa rẹ ni idasilẹ ami ẹyẹ Duke ti Edinburgh, lati ọws ọga ileewe rẹ tlẹlẹ, Kurt Hahn. Awọn olukopa fun ami ẹyẹ naa (ọmọ ọdun 14 si 25) le gba ami ẹyẹ nipa ṣiṣe iṣẹ iranlọwọ, kikọ nipa ere idaray, iṣẹ ọwọ, tabi gigun apata to ga atbi irinajo ori omi. Lọdun 2016, ọdọ bi i 1.3 miliọnu lo kopa ninu eto naa lati orilẹ-ede 130. Ẹni to fẹran ere idaraya ni Philip. O si jẹ ọkan lara eeyan mẹrin to n gbegba oroke ninu ere idaraya Polo ni Uk ni nkan bi ọdun 1960. Bakan naa lo ma n polongo fun dida ẹmi awọn ẹranko igbo si. Ninu ọrọ to sọ lati ṣapejuwe ipa to ko ninu itan Britain, Philip sọ pe ""Mo ti ṣe eyi ti mo lero pe o dara. ""Awọn eeyan kan gba pe o dara, awọn miran si gba pe ko dara to. Ṣugbọn, kinni mo le ṣe? Mi o le yi bi mo ṣe n ṣe nkan pada. O ti mọ mi lara. Amọ, wọn o gba bẹ ẹ ni."" Philip gbagbọ pe ipamọra ti Ọbabinrin ni lo mu ki ibagbepọ wọn o pẹ, amọ awọn kan ninu ile ọba sọ pe ẹẹrin lo so wọn pọ."	https://www.bbc.com/yoruba/56694791
health	World Cancer Day: Ènìyàn 26,000 ni àìsàn jẹjẹrẹ ń pa lóòjọ́	Ajọ Eto Ilera Lagbaye, WHO ti pe akiyesi awọn eniyan si ipa ti aisan jẹjẹrẹ n ko lawujọ, pẹlu akiyesi pe miliọnu mẹjọ eniyan ni yoo ku lọdun yii nipa aisan jẹjẹrẹ. Ajọ Agbaye to ni akọri ti ọdun yii ni 'I am and I will',  fikun wi pe ẹgbẹrun mẹrinlelọgbọn eniyan lo n ku lojoojumọ nitori aisan jẹjẹrẹ. Ajọ naa fikun wi pe o ṣeeṣẹ ki o peleke si ninu ọdun yii pẹlu bi oju ọjọ ṣe n bajẹ si, ti igbe aye awọn eniyan o gbe pẹẹli si ati iru ounjẹ ti awọn eniyan n jẹ. Àkójọpọ̀ àwòrán láti ìpàdé ìtagbangba pẹ̀lú àwọn olùdije ní Ọyọ Àwọn ohun mánigbàgbé níbi ìfọ̀rọ̀wérọ̀ BBC Yorùbá l'Ọyọ Èwo nínú ìlérí tí Buhari ṣe ní 2015 ló ti mú ṣẹ? Gbọ̀ngàn Mapo, ọ̀kan lára ibi àmúyangàn n'Ibadan rèé Link Mímu ọtí líle àti oúnjẹ oní sítáṣì le è fa àrùn jẹjẹrẹ ọyàn - Onímọ̀ Àgbálùmọ̀, ohun mẹ́fà tó ń ṣe lára tí o kò mọ̀ Àwọn àwòrán ẹ̀yìn ìtàgé níbi ìpàdé ìfọ̀rọ̀wérọ̀ BBC Yorùbá l'Eko Day 19: Wo ohun àràmàndà tí àwọn olósèlú máa ń ṣe lásìkò ìbò #BBCNigeria2019 Sowore: olùdíje Ààrẹ tó fẹ gbà Nàìjíríà padà fún àwọn ọdọ	https://www.bbc.com/yoruba/47113701
