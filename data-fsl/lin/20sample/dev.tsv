politics	Mokonzi ya kala ya Mali Amadou Toumani Touré awei na mibu 72	"Ayebanaki mingi lokola ATT mpo na misala mya transition démocratique na mboka na ye. Président ya kala ya Mali Amadou Toumani Touré akufi buku boleki na mibu tuku sambo na mibale na Truquie. Akotaki lopitalo nsima na kozwa lipaso mbala mingi na motema, elobi bayi libota mpe ba dokotolo. Ayebani mingi lokola ATT mpe mpo na misala mya transition démocratique na mboka na ye. Kasi bokoti na ye na bokonzi na 1991 bozalaki mpe libandela lya mobulu ya bokengi Mali ekota na yango kino sika na badongolo meso. ATT avandaka na kiti ya bokonzi mbala mibala, na 1991 kino 1992 mpe na 2002 kino 2012. Kasi alongolamaki na bokweyisami na basod. Azalki soda ya kala kasi mingi na Mali bazali kotala lokola moto asukisaki bokonzi ya makasi to dictature na 1992…. Na Congo mibale (RDC mpe Congo-Brazzaville), bato baike batindi maloba ya kokanisa ye. Kati na bango Martin Fayulu, moko na bakambi ba Lamuka mpe mokonzi ya ECIDE, alobi ete ATT azalaki ""panafricaniste ya monene mpe azalaki na makasi mpo na RDC""."	https://www.voalingala.com/a/mokonzi-ya-kala-ya-mali-amadou-toumani-tour%C3%A9-awei-na-mibu-72/5655249.html
health	Etude moko elobi hydroxychloroquine mpe chloroquine ezobikisa COVID19 te (Lancet)	Etude moko ebimisami na mokanda na nkombo ya Lancet elobi ete Hydroxychloroquine mpe chloroquine ezali kosala malamu te na babeli ya COVID19 kasi emonisami lokola komema bango na liwa. Chloroquine mpe hydroxychloroquine oyo ewuta na yango, ekoki kobebisa lolenge motema mobetaka (arythmie cardiaque), eyebisi mokanda Lancet mobimakawa na Etats-Unis. Lancet elobi bolukiluki bosamali mpo na yango likolo na bato pene nkama na lopitalo nkama. Bilembo byango bibimisami nsima na mikolo president Donald Trump asakolaki ete azali komela ye moko hydroxychroloquine mpo na COVID19. Yango etindaki mbulamatari kosomba mono yango mingi. Bikolo mingi bizali kosalela chloroquine na hydroxychloroquine mpo na kobundisa COVID19. Professeur Didier Raoult abunda mingi mpo na yango, lokola na RDC, professeur Michel Ekwalanga, ye mpe lokola.	https://www.voalingala.com/a/etude-moko-elobi-hydroxychloroquine-mpe-chloroquine-ezobikisa-covid19-te-(lancet)/5431855.html
health	Dr. Munyangi azwi ndingisa ya kobanda ba essais cliniques ya mono na ye	Comité national ya éthique ya bokolongono ya ministère ya Santé (CNES) epesi ndingisa mpo na ba essais clinics ya protocole ya Artemisia Annua ya Dr. Jérôme Munyangi mpo na bokono bwa COVID-19. Bomekami ya mono moye mokosalama na hôpital Monkole na Kinshasa mobu moko, banda le 15 juin 2020 kino le 14 2021, ekomi CNES na eyano epesi Dr. Munyangi. Bomekami bwa mono yango bokosalama mpo na kotala bokasi na yango. Dr. Munyangi asalaka mingi bolukiluki likolo ya nzete ya Artemisia eye ebikisaka boko mingi lokola malaria mpe bilharziose. Na libandela ya COVID-19, akomelaki ba ministères mingi ya Santé na continent ya Afrika mpo na kosenga bango basalela Artemisia. Madagascar nde eyanolaki noki mpe ebandaki kosalela yango kino ekalaki nkisi moko. Dr. Munyangi azongaki na Kinshasa na sanza ya mitano nsima na kokima RDC mwa mibu mpo na alukami na baike na bokoma ye.	https://www.voalingala.com/a/dr-munyangi-azwi-ndingisa-ya-kobanda-ba-essais-cliniques-ya-mono-na-ye/5465037.html
business	Tshisekedi asengi na molongo misolo mpo na kosunga RDC kobatela zamba	"Président Félix Tshisekedi abwaki mbela na baye banso ya molongo kosunga ekolo Congo démocratique kobatela zamba na yango. Ezalaki na bokutani Climate Action Summit 2019 na New York, USA. ""Soki zamba ya RDC eziki, koleka 52% ya mayi ya kati ya mboka nde ekokende na yango elongo. Kolimwa ya écosytème eye ekomema likama monene mpe ekobebisa kimya ya climat na mokili,"" elobi M. Tshisekedi. ""Tosengi baye banso tosalaka na bango kopesa maboko mpenza na misala ya mbulamatari na ngai ya kobatela zamba ya Congo. Lisungi yango esengeli esalama na nzela ya misolo mingi mpenza,"" eyebisi M. Tshiskedi. Abakisi ete boyokani ya makasi mpe bopesi ma makoki ya techonlogie yango ekopesa nzela na misala mikowumela mpo na kokitisa gaz ya effet de serre eye ememi réchauffement climatique ya planète. Gaz ya effet de serre ezali mopepe moye mozongaka likolo soki moyi ebeti eloko lokola kitala. Mopepe yango mozikisaka oxygène na gaz mosusu ya litomba mpo na bikelamu lokola bato bapema. Yango nde ematisi moto na mabele (planète Terre) [Réchauffement climatique]. M. Tshisekedi akundoli ete zamba mpe tourbières nde ekangaka 30% ya gaz effet de serre. Etuka ya kati ya Afrika, mingi mpenza RDC, ezali na 250 millions ya ba heactares, na stock ya 70 milliards ya ba tonnes ya carbone maye mamelaki pene na 750 millions ya gaz carbonique (CO2) mobu na mobu… masalaka mosala makasi ya kotambwisa climat. M. Tshisekedi alaki kosala nyonso mpo na kobakisa motango ya bisika bibatelama (aires protégées) kati na yango mayi, na etando mobimba ya ekolo Congo démocratique."	https://www.voalingala.com/a/tshisekedi-asengi-na-molongo-kosunga-rdc-kobatela-zamba/5095224.html
sports	FECOCA ekati championnat, Mazembe, V.Club, Maniema Union na DCMP nde bakobeta compétions africaines	FECOFA (Fédération congolaise ya football association) ezwi mokano ete TP Mazembe, AS, V.Club, AS. Maniema Union na DCMP nde bakobeta compétions afriaines lokola chmapionnat national esuki na kati mpo na COVID19. FECOFA ekati championnat mpo na COVID-19. Elobi na esika momekano ya ligue 1 ezali, TP Mazembe nde elongi championnat. Comité exécutif ya FECOFA ekutani mpo na yango an Kinshasa na bosenga ya LINAFFOT (Ligue nationale ya football) mpe ba clubs. Comité eye esakoli ete TP Mazembe, lokola ezali na 53 points (20 matches) esika championnat etelemaki, ezali molongi mpe ekolakisa elongi ya RDC na Ligue des champions ya CAF. AS. V.Club nde ezali na esika ya mibale ma 42 points na 21 matches, ekokende elonge na TP Mazembe na Ligues des champions. Lokola Coupe du Congo esalami te, Maniema Union ya Kindu mpe AS DCMP baye bazali ba molongo ya misato mpe ya minei nde balakisi elongi ya RDC na Coupe de la Confédération africaine.	https://www.voalingala.com/a/fecoca-ekati-championnat-mazembe-v-club-maniema-union-na-dcmp-nde-bakobeta-comp%C3%A9tions-africaines/5418679.html
sports	Champion du monde ya boxe Ilunga Makabu akutani na Tshisekedi nsima na elonga na ye	Junior Ilunga Makabu, elombe ya molongo na boxe (bibotu) akutani na président Félix Tshisekedi nsima na elonga na ye le 21 décembre liboso ya moyi Nigeria Olanrewaju Durodola. M. Ilunga alakisi M. Tshisekedi mokaba na ye ya chmpion du monde ya ba lourd légers/WBC Golden mpe ba gngs na ye. Alonagaki Olanrewaju Durodola na K.O (makelekale) mpe atikali elombe ya molongo. Nsima na elonga na ye, M. Ilunga atondaki président Tshisekedi na kozala sponsor na ye. M. Ilunga atangami na WBC kati na bato bakoki kozala boxeur ya mobu mpe lisusu mpo na K.O ya kitoko koleka. Babeti bibotu basusu lokola Britannique Tyson Fury, Mexicain Canelo Alvarez mpe Américain Teofimo Lopez batangami mpe kati baye kaboki kopona bo’ meilleur boxeur ya mobu. 	https://www.voalingala.com/a/champion-du-monde-ya-boxe-ilunga-makabu-akutani-na-tshisekedi-nsima-na-elonga-na-ye/5728845.html
business	Albert Yuma apaleli bokangami ya bakeli misala mpo na mpako	"Albert Yuma, motambwisi ya FEC (Fédération ya ba entreprises ya Congo), lingomba ya ba patrons, apelali bokangemi ya ba entrepreneurs mpo na mpako. Akomeli procuereur mpo na yango. ""Tozali komona mikolo miye bokangami ya ba 'opérateurs économiques’"" boye ""bolandami na botindami na bango na boloko,"" ekomi M. Yuma na mokanda andindelaki procureur, le 18 août 2020. Mokambi ya FEC alimboli ete bokangami na bango ezali mpo na ba compensations (boyokani ya kofuta mpako te mpo na nyongo mbulamatari ezali na yango) mpe ndingisa ya kofuta mpako te (""exonérations""). M. Yuma alobi ete balakisi bilongi ya misala songolo to pakala mya l'Etat batia manzaka na mikanda ya kondi nyongo ya mbulamatari. Yango nde epesi nzela na ba compensations wana. Mposo moleki, Inspecteur général ya Finances, Alingete Key, bazuzi basengamaki kolandela makambo ma ba compensations ya lokuta. M. Alingete alobaki ete ekolo ezali kobungisa 5 milliards ya ba dollars na ba exonérations (ndingisa ya kofuta mpako te) mpe 1,5 milliards ya ba dollars na ba compensations ya lokuta. Alobi ete bolukiluki bominisi ete 1.300 exonérations ezali na mboka mpe yango ezangisi ekolo 5 milliards ya ba dollars. Mboka ezangaka 1,5 milliards ya ba dollars mpo na ba compensations."	https://www.voalingala.com/a/albert-yuma-apaleli-bokangami-ya-bakeli-misala-mpo-na-mpako/5551302.html
politics	Ba commandants babale ya FARDC na Beni mpe Ituri babengisami na Kinshasa	Général Jerome Chico Tshibambwe, commandant ya 32e brigade ya réaction rapide na Beni, na Nord-Kivu, abengisami na Kinshasa, eyebisi mampinga ya FARDC  na compte Twitter. Na esika na ye, général André Ehoza Uketi nde atiyami mpo na mwa ntango. Ndenge moko mpe Commandant second ya secteur ya misala ya ba FARDC na Ituri, général Chiviri Hamuli abengisami mpe na Kinshasa mpo mituna na bakonzi. Na esika na ye général Robert Yav Avul Ngola, commandant ya 32e brigade ya défense oyo azali na Mambasa (Ituri) nde akosala mosala mpo na mwa ntango. Bakambi ya mampinga ya ekolo Congo démocratique bayibisi te ntina nini ba commandants babale baye babengisami na Kinshasa mpe ntango nini bakowumela kuna. Général Jerome Chico Tshibambwe azali oyo bakambi ya mampinga bamonisaki na bililingi mpe balobaki ete alongaki batomboki ya ADF mpe abotolaki bango likonzi na bango ya Madina, na Beni. Nzokande bato ebele bazali kosenge ete bakonzi ya mboka balongola ba commandants bawumela na Beni mpe Ituri mpo kolouka kosilisa noki bitumba. Bayi société civile basengaki yango na bokutani na Premier ministre belge Sophie Wilmes oyo azali na mobembo na RDC wuto mikolo mibale. Mpo na bango, bakambi banso basala mbeba to bazali na nse ya etumbu ya Union européenne, esengeli balongwa. Cardinal Fridolin Ambongo mpe asengaki yango sanza eleki nsima na mobembo na Beni.	https://www.voalingala.com/a/ba-commandants-babale-ya-fardc-na-beni-mpe-ituri-babengisami-na-kinshasa/5278009.html
health	Dr. Mukwege asengi komilengela makasi na mabe ya COVID-19	"Prix Nobel ya kimya ya 2018, Dr. Denis Mukwege asengi bayi ekolo Congo démocratique komilengela malamu na ntina ya kokata nzela ya Coronavirus COVID-19. ""Esengeli tomilengela lokola mbeba makasi mazali koya mpo toyebi te bonene nini coronavirus ekoki kopanzana na mboka na biso,"" elobi mosungi na nzela ya lipaso ya basi baye babebisama na kozwama na makasi na bitumba, Dr. Mukwege. Monganga Mukwege akebisi mpo na ""bozangi ba centres ya test na etando mobimba ya mboka mpe ya makoki ya mingi ya kotala soki bato bazwi COVID-19 na ekolo mobimba lokola OMS esengi yango"". RDC ezali na bavandi koleka 80 millions na etando ya koleka 2,3 millions km2. ""Lolenge tokoki kosukisa bopanzani ya virus ezali kaka komilengela,"" elobi Dr. Mukwege. ""Moko na moko esengeli abongola bizeleli bya ye, koboya kotambola pamba pamba kasi kovanda na ndako, kotosa mibeko mya kozala mosika na bato basusu (distance sociale),"" ebeti sete Dr. Mukwege. Kolanda malabo ma ye, lopitalo na ye Mpazi, na Bukavu (Sud-Kivu), emilengeli mpo na bokundisa COVID-19 mpe kosunga bakoni. Katala te, ba respirateurs artificiels zomi epesamaki na lopitalo Mpazi. RDC mobimba ezalaka na yango kaka pene na 50. Dr. Mukwege asepeli na mikano nya mokonzi ya mboka Fٞélix Tshisekedi mpo na kokata nzela ya COVID-19."	https://www.voalingala.com/a/dr-mukwege-asengi-komilengela-makasi-na-mabe-ya-covid-19/5345366.html
sports	Rwandais JB Ruberwa alongi étape ya liboso ya tour international ya RDC	"Moyi Rwanda Jean Bosco Ruberwa alongi étape ya yambo ya 7e tour ya RDC esalami banda Boma ti Matadi o’mokolo ya mposo. Motambwisi nkinga moye asilisi circuit ya étape eye ya 120 kms na 3h 6’ 68’’. Alandami na moyi Cameroun Clovis Camzong Abosolo oyo asali 3h 7’ 13’’. Na nsima na bango, ezali bongo na Vieira Da Silva Helder Jorge ya Angola na esika ya misato; Jean Claude Nzafashwanayi ya Rwanda na esika ya minei; Salim Kipkemboi ya Hollande na esika ya mitano mpe Jodele Tella Artuce ya Cameroun, nde na esika ya motobo. Congolais ya yambo akomaki moto ya libwa, Jimmy Muhindo. ""Mpo na édition eye, tolingi to longa ata étape moko,"" eyebisi Jimmy Mohindo, kolanda maloba maye mayebisami na Actualité.cd. Batambwisi nkinga ya RDC bazali na Rwanda mikolo 21 mpo na komilengele. Balobi ete bayekolaki kuna makambu ebele ya malamu. Batambwisi nkinga 66 babadandaki momekano moye na ntongo na Boma, na Kongo cenral. Bawuti mboka 11 mpe bazali na ba equipes 12, mibale nde ya RDC."	https://www.voalingala.com/a/rwandais-jb-ruberwa-alongi-etape-ya-liboso-ya-tour-international-ya-rdc/5027726.html
health	Kintuntu ebomi bato koleka 5.000 (OMS)	"Kintuntu ebomi koleka bato 5.000 na ekolo Congo démocratique wuto sanza ya yambo, koleka virus ya Ebola eye ezali kongala wuto sanza ya mwambe ya 2018 na mboka, esakoli OMS (Mabongisi ya molongo mpo bokolongono). ""Bokono eye ya RDC ezali ya monene koleka na mokili. Ezali ya makasi koleka oyo tomona,"" elobi Kate O’Brien, mokambi ya département ya mangwele ya OMS, na bokutani na bapanzi sango na Genève. Bato 250.270 bazwami na bokono yango na RDC mpe bato 110 bawei o’mokolo ya le 17 novembre, kolanda Mme O’Brien. Bokono ya mbala eye bobandaki sanza ya motoba mpe ya mwambe. Bopesi mangwele bonene bozali kopesama. OMS eyebisi ete bopesi mangwele bokosila kino suka ya mobu. Mme O’Brien alobi ete kintuntu epanzani na mboka mobimba mpe bato bazali kozwa yango mingi ezali bana mpe ba bebe. "	https://www.voalingala.com/a/kintuntu-ebomi-bato-koleka-5-000-(oms)/5183814.html
health	Etats-Unis ebakisi 23,4 millions $ ya lisungi mpo na bitumba na Ebola	"23,4 millions $ nde mosolo Etas-Unis ebakisi na nzela ya USAID (agence na ya USA mpo na mambi ya ntombwa-développement) na ntina ya kosunga bitumba na bokono bwa Ebola na monyele ya RDC. Lisungi lya llipesami ntango mikolo mizali kotangama mpo na bosakoli ya suka ya Ebola na RDC. ""Ata makasi masalami mpe motango mwa bakoni mokiti mingi mpenza, bitumba bisili te mpe nkwokoso ya bitumba ekomi mpasi likolo na COVID-19,"" eyebisi USAID na liyebisi. Yango ememi na 340 millions $ misolo USA epesa wuto libandela lya bokono boye na août 2018, eye esangisi lisungi ya misala mya etuka eye ya Afrika ne bikolo bizala nzinganzinga. Nzokande mbulamatari ya Etats-Unis esilakobimisa 600 miollions $ mpo na kopesa maboko na makasi bakanzi bazali kosala elongo na basungi basusu mpo na kosukisa Ebola. Mikolo mya Ebola mizali kotangama na monyele ya RDC nsima na lobiko ya mokoni ya suka. Ebola ezongaki lisusu na Beni mikolo mileki nsima mwa mpe na sanza moko na ndambo ya kozanga babeli. Mokoni moko akima esika lya lisungi mpe amonana te kino koleka mposo mibale."	https://www.voalingala.com/a/etats-unis-ebakisi-23-4-millions-ya-lisungi-mpo-na-bitumba-na-ebola/5427861.html
politics	Gén. Mbala abwaki mbela mpo mampinga ma Angola makoti na Moanda mpe Songololo	Mampinga ma Marine ya Angola (FAA) mamonisami na ngambo ya ndelo ya Ekolo Congo démocratique pene na ba territoires ya Moanda mpe Songololo epayi wapi bazali kokota mbala mingi na koloba ete bazali kolanda batomboki ba lingomba FLEC. Mokambi ya mampinga ma RDC, general d’armée Célestin Mbala Munsense akomeli mpe abwaki mbela na président Félix Tshisekedi na asenga na mokonzi ya Angola Joao Lorenço kotosa ndelo kati na bikolo mibale. Kolanda mokanda mwango, general d’armée Mbala akundoli ete RDC na Angola bazali kati na SADC, lisanga lya nkita lya bikolo bya Afrika ya nse, eye epekisi bango kokotela moninga na mabele maye. Ezali mbala ya liboso te ete likambo likambo lyango lisalame kati na bikolo mibale. Nzokande Ekolo démocratique ezali mpe na matata ya ndelo na Zambie mpo basoda ba Zambie bakotaki mbala mingi na mabele ma Congo. Kasi lelo nde ba experts ya Zambie mpe ya RDC babandi misala ya kotala ndelo yango mpo na kozongisa yango malamu kati na ba lacs Moero na Tanganyika na etuka ya ya Tanganyika.	https://www.voalingala.com/a/g%C3%A9n-mbala-abwaki-mbela-mpo-mampinga-ma-angola-makoti-na-moanda-mpe-songololo/6009907.html
business	Washington ezongisi etumbu likolo na Dan Gertler nsima na bolongoli Trump asalaki	"Mbulamatari ya Joe Biden ezongisi etumbu likolo na hommes d’affaires Dan Gertler mwa mikolo nsima na bolongoli na yango na Donald Trump, mokonzi oyo atikaki ebongai le 20 janvier. ""Kopesa etumbu na Dan Gertler na 2017 ezalaki politiki malamu ya USA na ntango wana. Nasepeli komona yango kozongisama,"" ekomi mokambi ya Commission ya mambi ba bondeka na bikolo bya bapaya na Sénat ya Amerika, sétaneur ya Amerika Jim Risch, républicain ya état ya Idaho, na Twitter. ""Kaniaka nde likambo limemi bozongisami nsima mpe botiami pembeni ya bana ba RDC mpe USA esengeli kokoba kosalela makoki ma yango na ntina ya kosunga kosilisa yango,"" ebakisi sénateur Risch. Mposmoko yambo na Donald Trump kolongwa na bokonzi, mbulamatari ya Amerika elongolaki etumbu ya moyi Israel Dan Gertler mpe epesaki ndigisa ye kosala lisusu mombongo to mosala na ye kino janvier 2022. No media source currently available Mokano ya mbulamatari ya Donald Trump ememaki nungu nungu mingi ya ba ONG mpe bayi politiki mingi na mokili, koleka mingi mpenza ba démocrates. Mobu moleki, Dan Gertler asakolaki ete fungolaki misala mya ye na bana ba RDC, na compagnie ebengami ""Ya Biso"" mpo ete bango mpe bakoka kotia misolo na kati. Baike bafundaka ye na kosomba makoki ma Gecamines na ntalo ya nse mpenza na nzela ya nyongo mpe koteka yango na ntalo mingi mpe kokoba kosalela yango na mpo na ye moko. Dan Gertler azalaka na boyokani malamu na mokonsi ya kala Joseph Kabila."	https://www.voalingala.com/a/washington-ezongisi-etumbu-likolo-na-dan-gertler-nsima-na-bolongoli-trump-asalaki/5806622.html
sports	Boxe/Bibotu: Bakole abeti Yoka na Paris	Moyi Ekolo Congo démocratique Martin Bakole abeti na bilembo Tony Yoka, moyi France oyo awuta na Congo-Brazzaville mpe RDC, na bitumba ya molongo ya bibotu to boxe ya ba poids lourds ya WBC samedi na mpokwa na AccordHotels Arena na Paris. M. Yoka, na mibu 30, alongami mbala ya yambo wuta abanda mosala ya boxe professionnelle, na elonga zomi na sambo mpe bolongami moko (na M. Bakole). M. Bakole, na mibu 29, oyo abotoli kiti ya elonga ntango nyonso na N. Yoka asi apola mbala kasi alonga mbala misusu etikala na K.O. Elonga yango esakolami bo’ na bazuzi baye bandimi ete M. Bakole oyo azali elombe ya WBC. M. Bakole ayaki na bitumba na kanza mpo wuto round ya liboso akweyisaki M. Yoka kasi atelemaki. Ekomi elonga na ye ya mbala 17 kasi apola mbala moko. M. Bakole azali leki ya elombo ya molongo na WBC Junior Makabu ya RDC.	https://www.voalingala.com/a/6573675.html
politics	Mbulamatari ya Trump ebandi misala mya kopesa bokonzi na Biden	"Mbulamatari ya président Donald Trump ekomeli Joe Biden, ""president-elect"" to mokonzi amonisami na maponami mpo koyebisa ye te akoki kozwa bisaleli bya mokonzi ya mboka kolanda maponami masalamaki le 3 novembre 2020. ""Namoni ete okoki kozwa makoki mpe misala milandaka maponami,"" ekomaki o’mokolo mwa yambo na mpokwa mokambi ya ba services généraux (GSA), Emily Murphy, na mokanda atindeli vice-président ya kala Biden. Mpo na M. Trump mokanda yango molingi koloba te M. Biden nde akozala mokonzi ya mboka. ""Boyeba ete GSA ezali somo, mpe Emily Murphy asali mosala malamu, kasi GSA elobi te nani akozala mokonzi ya sika ya Etats-Unis,"" ekomi M. Trump na Twitter. Kolanda mokanda yango, M. Biden akopesama $ 6,3 millions, koleka million moko ekozala mpo kolakisa bato mosala mpe kokotisa bango na mosala. Mokano moye mopesi nzela na bopesani bokonzi mpe mokosala ete M. Biden akoka kosala na ba Agences fédérales na ntina ya kokamba makambo manso kino akokvandisama na bokonzi na milulu ya kolapa ndayi le 20 janvier 2020. Kasi M.Trump nanu andimi mpenza elonga ya M. Biden. M. Trump akomi na Twitter ete ""bitumba"" bya ye bizalai ""ya sembo"" mpe ""akanisi ete akolonga"". Lobi Loleki Etat ya Michinga endimaki na bokonzi elonga ya JoeBiden na etando na yango. Bosenga ya Donald Trump bozali kokweyisama bisika mingi mpo bazuzi balobi apesi te bilembo bilakisi maye azali kofunda. Lobi loleki Joe Biden atiaki bato bayambo ba mbulamatari na ye. Joe Biden aponami bato bayambo bakozala na mbulamatari na ye. Mpo na mbala ya yambo mwasi akokamba bokengi ya mayele, latino akokamba bokengi ya kati na mboka mpe ntoma John Kerry azongi na maye matali climat."	https://www.voalingala.com/a/mbulamatari-ya-trump-ebandi-misala-mya-kopesa-bokonzi-na-biden/5674606.html
sports	Moyi Maroc Amine Harit azwi mpasi ntango etikali mposo mpo Mondial ebanda	Ntango etikali kaka mikolo motoba yambo na bobandi ya masano ya Coupe du monde Qatar 2022, Amine Harit ya ekolo Maroc azokaki mokolo mwa eyenga 13 novembre 2022 na match ya club na ye Olympique Marseille na Monaco na chmapionnat ya France. Olympique Marseille elongaki Monaco mingete misato na mibale. Amine Harit asilisaki match te mpo abimaki na 58e minute na komemama. Akumbamaki na lopitalo kasi coach ya Marseille Igor Tudor akanisi ete mpasi mosani oyo azwi ezali makasi mpe ekoki kopekisa ye kobeta Mondial, kasi ekosengala kozela botali ya minganga. Milieu de terrain Amine Harit azali kati na basani ntuku mibale na motoba selectionneur ya ba Lions d’Atlas ya Maroc Oualid Regragui aponi. Mondial eye ekoki kozala ya mibale mpo na Amine Harit mpona 2018 abetaki mpo ekolo France. Motema kobeta mpo na Mané Na Sénégal mpe lokola, motema mozali kobeta mpo na mpasi Sadio Mabe azwaki na likolo mokolo mwa misato moleki. Sélectionneur ya ba Lions ya Teranga, Aliou Cissé oyo Fédération ya lisano lya ndembo ya Sénégal ewuti mpe kobakisa mobu moko boyokani bwa yango mpo ete akamab ekipi ya mboka, atiki Sadio Mané kati na basani ntuku mibale na motoba basengeli kobeta Mondial Qatar 2022. Kasi botali bwa mingami na Baviere, na Autriche, nde bolakisa sokisa Sadio Mané, mosani ya Bayern Munich akokoka solo kobeta Mondial. Lokola Coupe du monde ezali kobanda… Ba Championnats ya bikolo mingi ekotelemisa. Kati mpo na mposo misato lokola Europa Ligue, mpe Champion’s League ya Europa. Mposo moye nde ba ekipi ekobanda kokoma na Watar nsima na kokisa nkombo ya basani ntuku mibale na motoba ya moko moko.	https://www.voalingala.com/a/6834727.html
politics	Tshisekedi na mokambi misala ya boyokani na Japon basololi	"Président Félix Tshisekdi asololi na président ya JACI (Agence ya boyokoni ya Japon no molongo), Sinichi Kitaoka na cité ya Union africaine na Kinshasa, eyebisi baye ya présidence ya RDC. Bakambi babale baye basololi mpo etali kopesa mateya na bilenge Congo démocratique mpe bo oyo etali ba infrastructures (bisaleli bitonga). ""Ekolo Japon, na nzela ya JACI, elobi emilengeli mpo na kopesa maboko na linaka ya tata mokonzi (ya RDC) mpo etali ba secteurs vitaux biye bizali biteyelo mpe botongi na lolelenge ya gbagba Maréchale na Kongo central,"" eyebisi misala ya bopanzi sango ya présidence. "	https://www.voalingala.com/a/tshisekedi-na-mokambi-misala-ya-boyokani-na-japon-basololi/5001290.html
business	Bakonzi batie manzaka mpo na botongi bwa raffinerie ya sika ya pétrole na Pointe-Noire	"Mbulamatari ya Congo-Brazzaville eyokani na Beijing Fortune Dingheng Investment Co. Ltd mpo ete compagnie eye ya Chine etonga raffinerie ya sika ekobisa pétrole na 2023 na Pointe-Noire. Milulu myango misala na Brazzaville. Mbulamatari elakisamaki elongi na ba ministres baike mpe Beijing Fortune Dingheng Investment Co. Ltd na Sen Shao, molakisi elongi ya Yonghong Li. Raffinerie yango ekotongama na ba zones économiques spéciales (bitando bibongisami mpo na nkita) ZES na Pointe-Noire. ""Raffinerie yango ekobanda kosala kino tokoma 2023,"" elobi M. Sen Shao. Kolanda maloba maye, raffinerie yango ekozala na makoki ma 2,5 millons ya tonnes ya hydrocarbure mobu na mobu. Esengeli eyanola na bosenga ya pétrole boye bozali kokoba komata na Congo mpe na etuka ya kati kati ya Afrika. Ekobimisa ba essences, gazoles ya malamu, ba gaz ya pétrole ya mayi, fiouls légers mpe pétraols ua mwinda."	https://www.voalingala.com/a/bakonzi-batie-manzaka-mpo-na-botongi-bwa-raffinerie-ya-sika-ya-p%C3%A9trole-na-pointe-noire/5674980.html
business	Mibu 15 mya misala makasi misengami mpo na bakambi ya FONER, OVD na SOCOC	Ministère public esengi mibu 15 ya misala makasi mpo na Fulgence Lobota B. DG ya FONER, Benjamin Wenga DG ya OVD mpe Modeste Makabuza DG SOCOC vendredi na bosambisami mpo na bopengwisami bwa misolo mya kotonga nzela na Nord mpe Sud-Kivu. Bosambisami bwango bozali kosala na boloko bonene ya Makala (CPRK) na Kinshasa. Vendredi bazuzi bakoti kinzonzi nsima na koyoka basambeli ya ngambo inso mpe bafundami. Yambo na yango, ministère public (l’Etat mofundi) esengaki etumbu ya mibu zomi na mitano mpo na bakambi ba Fondsnatioanle d’entretien routier (FONER), Office des voiries et drainage (OVD) mpe Société congolqise yq construction (SOCOC). Bafundami mpo na kolekisa misolo na marché ya gré à gré bazwaki mpo na kotonga to kobongisa 32.5 km ya nzela na Nord-Kivu mpe Sud-Kivu. Fulgence Lobota Bamaros DG ya FONER, Benjamin Wenga DG ya OVD mpe Modeste Makabuza DG SOCOC balobaki ete bayebi likambo, bazali ba innocents.	https://www.voalingala.com/a/mibu-15-mya-misala-makasi-misengami-mpo-na-bakambi-ya-foner-ovd-na-sococ/5460597.html
