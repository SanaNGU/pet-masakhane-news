health	Aurlus Mabélé akufi na COVID-19	"Alanga nzembo ya Congo-Brazzaville Aurlus Mabélé, oyo nkombo na ye ya solo ezalaka Aurélien Miatsonama, awei na coronavirus jeudi na Paris, France, eyebisi bayi libota na ye. ""Tata wa ngai akufi na ntongo ya lelo (jeudi) na coronavirus,"" ekomi na ba comptes na ye na ba réseaux sociaux na ye, mwana wa ye, Liza Monet.  ""Matondi mpo na kopesa molimo na ye losaka. Azalaki engambe ya Soukouss oyo bana ya Congo babungisi mokolo ya lelo,"" ebakisi Mlle Monet. Alobi azali na mpasi makasi na motema. Aurlus Mabélé akomaki na mibu 67, azalaki nzoto bokolongo mpenza malamu te uto mikolo mileki. Asalaka AVC. Aurlus Mabele azali alanga nzembo oyo ateka koleka ba millions zomi ya palata na muindele na ye. Azalaki moninga ya Diblo Dibala alanga nzembo mosusu ya Congo-Brazzaville ayebana mingi. Lisanga na ye ezalaki na nkombo ya Loketo na mibu 80."	https://www.voalingala.com/a/aurlus-mab%C3%A9l%C3%A9-akufi-na-covid-19/5338309.html
health	RDC endimi te ete lolenge ya COVID-19/B.1.214 ebandaki epayi na yango	"Ministre ya mambi ma Bokolongono, Dr. Eteni Longondo aboyi kondima ete lolenge ya COVID-19/B.1.214 loye lopanzani na Europe, ewutaki na RDC. ""Tondimi mokumba ya komona lolenge ya B.1.214 kasi tozali na ntembe mpo esika yango ewuta eye ekoki kozala ntina ya COVID-19 eye ezali kongala na bikolo bya babakoni ba yambo ba liboso bayaki na RDC na mars mpe avril 2020,"" elimboli Dr. Eteni. Mercredi Figaro ebimisa article na koloba ete lolenge ya COVID-19 ya Ekolo Belgique loye lozali kotambola na bikolo zomi na sambo na Europa ewutaki nde Ekolo Congo démocratique, kolanda département ya genetique medicale ya Liège, na Belgique. Lolenge ya COVID-19 yango elakaki yambo na Congo-Brazzaville yambo na kopanzana na poto, kolanda article yango."	https://www.voalingala.com/a/rdc-endimi-te-ete-lolenge-ya-covid-19-b-1-214-ebandaki-epayi-na-yango/5828641.html
sports	Ba Léopards bakweyi na ¼ de finale na Nigeria 46-79	Afrobasket ya basi… Ba Léopards seniors bakweyisami 46 à 79 liboso ya équipe nationale ya Nigeria, na quarts ya finale ya 24e edition ya championnat ya finale ya ezali kobetama na Dakar na Sénégal. Basani ya Congo démocratique basukisi awa nzela na bango na compétition eye. Balongaki se match moko, na Cap Vert, o'mokolo ya misato moleki, na match ya barrage ya koleka na quarts ya finales (78 à 46) liboso ya Cap-Vert. Nzokande ba Léopards balongaki te ba matches na bango babale yambo. Bakweyaki liboso ya ba Palanca Negras ya Angola mpe ya équipe nationale ya Mali.	https://www.voalingala.com/a/ba-l%C3%A9opards-bakweyi-na-%C2%BC-de-finale-na-nigeria-46-79/5043491.html
sports	"CHAN 2021 : Ba ""Léopards"" balongwe mpe ba ""Lions indomptables"" baleki na ½ (1-2)"	Ba Léopards ya RDC balongwe na CHAN 2021 nsima na kokweyisama 1-2 liboso lya ba Lions Indompatbles ya Cameroun epayi wapi phase finale ya momekano moye mozali kobetama. Basani ba RDC bazali bato na yambo ya koningisa monyama na 21’ na Makabi Lilepo na moto. Kasi na 29’, ba Lions bazongisaki mongete na Yannick N’Djeng nsima na garien de but Matampi Ley kozanga kozwa ndembo na point ya penalty. Félix Oukiné akatki mpema ya Léopards na mongete ya mibale ya Cameroun na 41’. Basani ba Léopards basalaki makasi kasi elongaka ekandaki na ba Lions. Mwa ngonga yambo na yango, ba Aigles ya Mali balekaki mpe na 1/2 finale nsima na kolonga ba Diables rouges ya Congo-Brazzaville na ba tirs au but (5-4).	https://www.voalingala.com/a/chan-2021-ba-l%C3%A9opards-balongwe-mpe-ba-lions-indomptables-baleki-na-%C2%BD-(1-2)/5758073.html
politics	Iran endimi ebetaki na libunga missile na Boeing 737 ya Ukraine	Président ya Iran Hassan Rohani asengi bolimbisi na mokokani wa ye ya Ukraine Volodymyr Zelensky mpe ayebisi ye ete ezalaki na libunga nde mampinga ya mboka na ye mabetaki missile na Boeing 737-800 ya Ukraine Internationl Airlines, elobi présidence ya Iran. Boieng 737-800 yango ekweyisamaki mercredi na missile ya mampinga ya Iran mpe bato 176 bazalaki na kati bakufaki. M. Rohani ayebisi Volodymyr Zelensky ya Ukraine ete bato banso bazalaki na mbeba yango bakomemama na kosambisama, eyebisi présidence ya Iran. Tata mokonzi ya Iran andimi mpenza mabe maye masali likolo na libunga ya basoda ya mboka na ye mpe asengi bolimbinsi, ebakisi présidence ya Iran. M. Zelensky asengi Teheran epesa nzela ete nzoto ya bayi Ukraine 11 bakufi na likama yango kozongisima kino le 18 janvier mpe alobi ba diplomates ya Ukrrraaaine bapesi liste ya makambo masengeli kosalama mpo na kobongisa mbeba yango. Iran eyokani na Ukraine mpo na likambo oyo, elobi liyebisi. Boieng 737-800 yango ekweyisamaki mikolo miike nsima na mampinga ya Etats-Unis koboma na bombe ya likolo Qasem Soleimani, mokambi ya ba Gardiens ya révolution mpe babundi bayike ya milice eye esalaka bitumba na Irak, mboka ezali pene. Mampinga ya Iran malobi mbemba ya kobeta missile na Boeing eye esalamaki mpo mpepo yango elekaki pene na esika mampinga ya ba Gardiens ya revolution mazalaka. Nzoka nde, bakonzi ya Iran ekangaki mpo na mwa ntango ambassadeur ya Grande-Bretagne. Bato batomboli na Teheran mpo likama ya mpepo liye.	https://www.voalingala.com/a/iran-endimi-ebetaki-na-libunga-missile-na-boeing-737-ya-ukraine/5241750.html
politics	Bato babale bakufi na bobeti grenade moko na Gitega	"Bato babale bakufi mpe mwambe bazoki na grenade moko ebetaki na butu ya mokolo mwa eyenga na ekala moko na Gitega, engumba mokonzi ya Burundi. Mikolo mibale mileki, batomboki ba RED-Tabara balobaki ete babetaki ba obus na libanda lya mpepo na Bujumbura. ""Bobeti grenade bwango bosali mbeba mingi, bato babale bakufi, nzokande mwambe basusu bazokaki mpe bazali kozwa lisalisi na mapitalo maike na Gitega,"" elobi na AFP moyi police moko. Moto mosusu ya misala mya bokengi alobi ete ekala yango ezali ya officier moko ya police mpe bakambi baike mpe bayi lingomba lya potiki na bokonzi bazali na esika yango. Bazeneke baike mpe balobi ete bato mingi bazokaki. O’mokolo mwa mposo, batomboki ba RED-Tabara basakolaki ete bango nde babetaki ba obus mingi na libanda lya mpepo mpe babetanaki masasi na mampinga. Ezalaki yambo na président Evariste Nadyishimiye azwa mpepo mpo na mobembo mwa ye na Likita linene lya ONU na New York. Babundi mingi ya RED-Tabara babombamaka na Sud-Kivu, na RDC, wuto lingomba na bango ekelama mibu zomi mileki. Bafundamaka na bitumba mingi na mboka na bango."	https://www.voalingala.com/a/bato-babale-bakufi-na-bobeti-grenade-moko-na-gitega/6236167.html
politics	Nzoto zomi ezwami nsima na bitumba ya ba Ngumbino na ba Twirwaneho na Fizi	"Nzoto zomi ya bato bakufi na bitumba ya basimba minduki ya mangomba Ngumino na Twirwaneho ezwami lelo na mboka Bilalombili na Ngezi na territoire Fizi, na Sud-Kivu. Société civile elobi ete lufilumelo moko azalaki kati ya baye bawei. ""Lisanga lya basimba minuduki ya ba Ngumino na ba Twirwneho lisaki bitumba na mboka Bilalombili na Ngezi lundi. Bato babale bakufaki, basusu bakimaki na esobe, basusu batumbamaki na moto ntango na bomoi na ndaku na bango,"" elobi mokambi ya sociétécivile ya Mikenge, Byaombe Eca. Bayi Kivu Security eye ekambamaka na Human Rights Watch elongo na GEC (Groupe d’études ya Congo), bapesi motango mwa bato motoba baye bakufi."	https://www.voalingala.com/a/nzoto-zomi-ezwami-nsima-na-bitumba-ya-ba-ngumbino-na-ba-twirwaneho-na-fizi/5569612.html
business	Moyi mombongo ya pétrole Lucien Ebata ya Congo-Brazzaville akangami na Bourget	"PDG to makambi ya société “Trading” pétrolier Orion Oil, Lucien Ebata, moko na bayi nzinga nzinga ya président Denis Sassou N'Guesso, akangami na libanda lya mpepo ya Bourget na France na nkasa ya misolo mingi. Mosali mobongo ayebani bo’ moko na baye bazalaka nzinga nzinga na president Denis Sassou M’Guesso, M. Ebata akangamaki mercredi. Ambassade ya Congo-Brazzaville na France elobi ete M. Ebata oyo azali mopesi toli ya président Sassou mpe mokambi ya magazine ""Forbes Afrique"" azalaki nde kokende mboka mosusu mpe azalaki na passeport diplomatique. Ezali mbala ya liboso te ete M. Ebata azwama na nksasa ya misolo mingi na mobembo. M. Ebata oyo compagnie na yeezali ya Suisse mpe epesama numéro to mikanda na Seyschelle, alobi ba clients na ye mingi ya Afrika bafutaka ye misolo na nkasa."	https://www.voalingala.com/a/moyi-mombongo-ya-p%C3%A9trole-lucien-ebata-ya-congo-brazzaville-akangami-na-bourget/6261649.html
health	"Dr. Munyangi : ""president Tshisekedi andimi kopesa maboko mpo na tosala nkisi ewuti na Congo"""	"Dr. Jérôme Munyangi, moluki ya bokolongono oyo misala mya ye miyebana mpo nkisi ya nzete ya Artémisia, asololi mardi na président Félix Tshisekedi mardi na Cité ya Union africaine mpo boluki nkisi ya COVID19 esalami na RDC. ""Nasepeli ete mokonzi ya mboka andimi kopesa biso maboko mpo ete tozala na mono to mino mikelami na ban aba Congo mpe misalami na RDC,"" elobi Dr. Munyangi nsima na masalo na president Tshisekedi. Dr. Munyangi azongaki na RDC le 7 mai nsima nan tango molayi ya kokima mboka mpo na bokengi bwa ye. Moluki oyo ya mibu 36, ayebisaki na lisolo na VOA Lingala ete ba industries pharmaceutiques baiike balukaki kobama ye ne ekolo Congo démocraituqe mpo misala miya abimisaki na nzete ya Artémisia mpe koloba ete ebikisaka malamu mpeza na bokono ya malaria. Ambassade ya France nde ebimisaki ye nde na kobombama na mboka. Azalaki kosala boluki bwa ye wuto France mpe America. Azali oyo akomaki mayela maye Madagascar ekolisi mpo na kobimisa nkisi ya kobisa COVID19."	https://www.voalingala.com/a/dr-munyangi-president-tshisekedi-andimi-kopesa-maboko-mpo-na-tosala-nkisi-ewuti-na-congo-/5418318.html
health	Etats-Unis etelemisi bopesi visa likolo ya COVID-19	"Etats-Unis etelemisi bopesi visa ya bokoti na mabele ma yango na mokili mobimba likolo ya bokono bwa coronavirus ya sika (COVID-19), eyebisi département d’Etat ya Amerika. ""Ba rendez-vous nyonso mpo na visas ordinaires ya koya kotala to ya koya kovanda ekatami,"" banda mokolo ya mitano, elakisi Twitter département d’Etat. Na ndelo eye ekomonana malamu, ba ambassades mpe ba consulats ekokoba kopesa ba visa uyo esengeli na lombango, elobi mokanda mwango. Département d’Etat elaki kozongela misala misusu ntango manso makobongama kasi mokolo moyebani te. Etats-Unis esi ekangaki ndelo na yango na mboka ya poto (Europe) epayi wapi bokono boye bozali kongala. Ekonga mpe ndelo na yango lelo (vendredi) na Canada mpe ezali kotala ndenge nini kokanga mpe ndelo na Mexique to kokitisa motango ya bato bakokota."	https://www.voalingala.com/a/etats-unis-etelemisi-bopesi-visa-likolo-ya-covid-19/5338152.html
sports	NBA: Moyi RDC Jonathan Kuminga (18 ans) aponami mpo kobetaka na Golden State Warriors	Mwana mboka ya Ekolo Congo démocratique Jonathan Kuminga aponami mpo na kobeta na Golden State Warriors, moko na ba équipes ya minene ya NBA, championnat américain ya basketball. Jonathan Kuminga aponamaki jeudi na mpokwa na mililu mibengamaka NBA Draft to lokola “mercato” na league ya basketball na Etat-Unis. Jonathan Kuminga awuta na Goma Basketball Academy oyo esungaka bilenge wuto bomwana na koyeba malamu lisano lya basketball. Akomaki na Etats-Unis mibu mitano mibleki ntango azalaki na mibu 13. Mobu moleki abetaki na G-League na Ignite. Abakisi molongo ya bayi RDC babeta na NBA lokola Ilo Mutombo, Mutombo Dikembe, Christian Eyenga, Bismack Biyombo na Emmanuel Mudiay.	https://www.voalingala.com/a/nba-moyi-rdc-jonathan-kuminga-(18-ans)-aponami-mpo-kobetaka-na-golden-state/5985042.html
business	Corée du Nord elekaki na nzela ya ba banques ya RDC mpo kokota na système financier mondial (Sentry)	"Corée du Nord eyebaki na kokima epekiselo ya etumbu ya molongo na koleka na nzela ya ba banque ya RDC, elobi na rapport na yango The Sentry ONG oyo elandelaka makambo ya blanchiment d’argent (makoambo ma kolekisa misolo na nzela molili). The Sentry ebimisi mbeba esalamaki mbala mingi mpo na bozangi ekenge na basungi ya président ya kala Joseph Kabila. Mpo ne The Sentry, yango esalamaki mpe ""na kaniaka eye basungi ba Joseph Kabila bamikotisa na kati"", mpe ""babukaki mikano mya Nations unies, union européenne mpe ya Etats-Unis"", ekomi The Sentry. ""Corée du Nord elekaki na nzela ya compagnie na yango Congo Aconde mpo na kokota na système financier international,"" elobi The Sentry. Congo Aconde efungolaki compte na Afriland First Bank mpo na yango. ""Ntango ba banques ekoki te kotosa maye masengeli kosalama na alima -mpe soki mbulamatari ekangi miso- crime organisé mpe financement ya terrorisme ekokende nde liboso,"" elobi moko na bakeli na The Sentry, George Clooney. ""Bokanisa te ata ngonga moko ete kaniaka mpe kolekisa misolo na nzela molili na esika lokola RDC ekozala na mbano te na mokili te."" ekebisi M. Clooney."	https://www.voalingala.com/a/cor%C3%A9e-du-nord-elekaki-na-nzela-ya-ba-banques-ya-rdc-mpo-kokota-na-syst%C3%A8me-financier-mondial-(sentry)/5550147.html
sports	"JO Tokyo 2020 : Nageuse Stefan Sangala ya Congo ""ameli mayi” kasi Sud-africaine Emma Chelius aleki"	Nageuse ya Congo-Brazzaville Stefan Sangala abendi mokila na momekano ya 50 m na mayi na Jeux Olympiques ya Tokyo 2020. Na mibu 26, Stefan Sangala asali 37'',92 minutes mpe abimi na molongo ya sambi. Stefan Sangala alongwe. Azalaki yambo na moto ya suka Nada Mohammed W S Arakji ya Qatar oyo azalaki ten a bopoti yango. Momekano mwango molangami na moyi Rwanda Alphonsine Agahozo na 30'',50. Na molongo ya mibale ezalaki na elenge mwasi Osisang Chilton ya Palau oyo asali 30'',67. Kasi bango banso baleki na etapi ya mibale te. Elenge mwasi ya Safrique du Sud Emma Chelius nde aleki, azalaki na molongo ya misato na 24’’65 ya serie ya zomi na bopoti mosusu.	https://www.voalingala.com/a/jo-tokyo20-nageuse-stefan-sangala-ya-congo-ameli-mayi-kasi-sud-africaine-emma-chelius-aleki/5985305.html
business	Afriland First Bank efundi na bazuzi Global Witness na PPLAAF mpo na Dan Gertler	Afriland First Bank efundi na bazuzi na Paris ba ONG Global Witness mpe PPLAAF nsima na sango babimisi na kolaba ete moyi mombongo Dan Gertler alekaki nzela ya moyibi mpo na kotinda misolo ata azali na etumbu na Etats-Unis. Afriland First Bank eye ezali filiale ya banque moko ya Cameroun, epameli Global Witness mpe PPLAAF mpo na koyiba, kozwa na nzela ya molili sango etali client na ye eye ezali sekele ya kati ya banque.  Avocat ya Afriland First Bank, Eric Moutet andimi ete afundi ba ONG mibale mye na Paris. Afriland First Bank etie na compte Twitter na yango biyano Me Moutet apesaki na bapanzi sango. Mpo na Me Moutet, Global Witness mpe PPLAAF esali mbeba misusu lokola kanyaka kokosa mpe kosalela lokuta.  Nzokande Ba ONG mibale miye Global Witness mpe PPLAAF balobi ete Dan Gertler ayebaki na koleka nzela mosusu mpo na kosala misala mya ye yakolekisa mbongo ata azali na nse ya etumbu ya Etats-Unis, eyebisi Global Witness na PPLAAF. Global Witness mpe PPLAAF balobi ete Afriland First Bank esalisaki M. Gertler na koleka na nzeka ya molili.	https://www.voalingala.com/a/afriland-first-bank-efundi-na-bazuzi-global-witness-na-pplaaf-mpo-na-dan-gertler/5486438.html
politics	CENI: Bakambi biyamba motoba bazalaki te na likita na CENCO na ECC lundi	"Bakambi biyamba motoba baye basi baponaki Denis Kadima mpo na kakamba CENI, na bozangi boyokani na CENCO (b'episkopo ya Katoliko), mpe ECC (eyamba ya ba misioni), bazalaki te na likita lisengelaki kosalema lundi, mokolo mwa suka ya ngonga 72 epesamelaki bango. Dodo Kamba ya ERC (Eglise du réveil au Congo) molobeli ya biyamba motoba baye alobi, bazwaki mbela te. ""Tozwaki mbela te kasi toyokaki kaka nde likita lizali lelo kasi toyokanaki bongo te,"" elobi M. Kamba na bokutani ya lingomba lya balakisi bilongi ya biyamba motoba na bapanzi sango na Kinshasa. M. Kamba alobi likita libengisamaki mokolo mwa mposo kasi elobamaki te ete likokoba mikolo misato. Motambwisi ya Assemblée nationale, Christophe Mboso N'Kodia apesaki bakambi biyama ngonga 72 to mikolo misato mpo bayokana. O'mokolo mwa mposo, Mgr Marcel Utembi, mokambi ya CENCO mpe motambwisi ya lisanga ya bakambi biyamba azalaki te na Kinshasa mpo awutaka nde Kisangani, archidiocèse akambaka. Ngonga 72 yango ekosila lundi na minuit. Kasi bakambi biyamba bayokani kaka te. Nzokande Jean-Pierre Bemba, motambwisi ya MLC mpe moko na bayi Union sacrée elongo na président Félix Tshisekedi atomboli mongongo mpo na kosanga bango koyokana mpo na bolamu ya ekolo. Na ngambo na yango, CALCC (Conseil de l’Apostolat des Laïcs catholiques du Congo) esengi Conseil d’Etat kotelemela biyamba biye bisala ata mosala te na maye matali maponami mpe bizanga misisa na kati ya mboka."	https://www.voalingala.com/a/ceni-bakambi-biyamba-motoba-bazalaki-te-na-likita-na-cenco-na-ecc-lundi/6256585.html
business	Etats-Unis epesi etumbu na raffineirie Alain Goetz mpo na wolo ezwaka bisika na bitumba	"Mbulamatari ya Etats-Unis epesi etumbu na raffinerie Alain Goetz na réseau na yango mpo na wolo ezwaka kowuta na bisika ya bitumba na Ekolo Congo démocratique mpe bisika misusu. Département d’Etat ya Amerika nde epesi sango yango. ""Alain Goetz na ba compagnies na yango basombaka wolo ebimaka na bisika bisambama na mangomba ya basimba minduki baye bazali na bitumba na RDC.,"" elobi na liyebisi Département d’Etat ya USA. ""Mangomba maye mpe bakambi ba yango babundisaka bacivili mpe bazali na makambo ma somo lokola ba massacres ethniques, bozwi basi na makasi mpe kozwa bana na makasi na mangomba ya basimba minduki,"" ebakisi Départmenet d’Etat. Mpo na mbulamatari ya Etats-Unis, wolo ewutaka na bisika ya bitumba epesaka misolo mingi na baye bazali na bitumba na monyele ya RDC, kati na bango mangomba ma basimba minduki baye bakongolaka mpako na bobuki mibeko, basalaka bitumba na ba mines mpe bayokanaka na ba contrebandiers (bateki mines na nzela ya moyibi). Goetz ezali na réseau monene ekanda kino na Ouganda, Emirats Arabes Unis mpe Belgique. Na 2020, Belgique ekitisaki yango na likambo mpo na kolekisa misolo na nzela ya moyibi mpe mayuya likolo na misala mya yango ya mombongo ya wolo. Mbulamatari ya Etats-Unis na eye ya RDC bazali na boyokani mpo kosunga kosukisa kaniaka."	https://www.voalingala.com/a/6490027.html
health	Trump apameli OMS mpo na kokamba malamu te bitumba na COVID-19	"Président Trump apameli OMS (Organistaion mondiale ya Santé) mpo na lolenge ya mabe ya kokamba bitumba na COVID-19, mpe mpo na mabunga mamemi kofua mingi. ""OMS esali mabunga minga mingi. Kasi, ya kokamwa, USA nde epesaka yango misolo koleka nzokande yango ezali kotalela mingi Chine. Tokolandela yango makasi banda lelo,"" ekomi mokonzi ya Etats-Unis na Twitter. ""Malamu ndenge nabwakisaki malako ma yango ma yambo ya kotika ndelo na biso ya kofungwama na Chine. Mpo na nini bapesaki malako ma boye ?"" emituni M. Trump. OMS elobaki yambo ete bato basengeli balata masques te, kaka bakoni mpe baminganga, kasi balukiluki bamoni ete Etats-Unis ekomi na bakoni mingi mpo bato bazipaka zolo na monoko te na ba masques. Na Chine mpe Corée bato balataka masques mpe bayebi nakolonga COVID-19. Yango etindi balukiluki kokanisa ete kolata masque te ezali mbeba baye ya Amerika basali. Bato 391,632 bayebani kozwama na COVID-19 na Etats-Unis. 12.558 bakufi mpe 21.561 babikisami. Etats-Unis nde ekolo ebetami makasi koleka na COVID-19 na molongo mobimba. Mpe mingi na baye bakufi mpe bazwi yango bazali bayindo."	https://www.voalingala.com/a/trump-apameli-oms-mpo-na-kokamba-malamu-te-bitumba-na-covid-19/5363911.html
sports	Junior Ilunga Makabu abeti Nigérian Durodola na K.O	Mwana mboka ya RDC Junior Ilunga Makabu, elombe ya molongo ya ya boxe (bibotu)  alongi Olanrewaju Durodola ya Nigeria samedi na Kinshasa na bitumba mpo na nkamba ya molongo. Junior Ilunga Makabu akweyisaki O. Durodola K.O to makale kale na round ya sambo na bitumba bizalaki mpo ya championnat du moinde ya WBC, poids lourd-légers. Elombe ya Ekolo Congo démocratique atikali na nkamba eye O. Durodola azali kowelela. Mposo moleki, leki ya Junior Makabu, Martin Bakole akomaki elombe ya molongo ya WBC nsima na kobeta russe Sergey Kuzmin.	https://www.voalingala.com/a/junior-ilunga-makabu-abeti-nig%C3%A9rian-durodola-na-k-o/5706353.html
business	General Electric ya USA eyokani na mbulamatari mpo na ba projets ya pene 1,8 milliards $	General Electric Company ya Etats-Unis etie manzaka na protocole d’accord mpo na misala matali lotiliki mpe bokolongono na ekolo Congo démocratique. Misolo mikotiyama mikozala pene na milliard moko na millions mwambe ya ba dollards (1,8 milliards $). Lobi mokolo ya misato 12 février 2020, mokonzi ya mboka Felix Tshisekedi akutanaki na bakambi ya company eye na Palais de la nation na Kinshasa, elongo na motindami ya motuya to Envoyé special ya Etats-Unis mpo na etuka ya Grands lacs, Peter Pham. Botiyami manzaka na boyokani kati na General Electric na mbulamatari ya RDC bosalami na miso ya M. Pham mpe ntoma ya Etats-Unis na RDC, Mike Hammer. Kobongisa ba turbines ya ba barrage I na II mpo na kobimisa 650 megawatts ya lotiliki ezali kati na misala mikosalama na boyokani bwango, eyebisi misala ya président Felix Tshisekedi. 	https://www.voalingala.com/a/general-electric-ya-usa-eyokani-na-mbulamatari-mpo-na-ba-projets-ya-pene-1-8-milliards-/5286809.html
politics	Tshisekedi asololi na Biden mpo na monyele ya RDC na Washington	President Felix Tshisekedi ya RDC akutanaki na president Joe Biden na masolo ma bango mabale o'mokolo mwa misato ntango ya likita Amerika-Afrika awa na Washington DC na Maison Blanche. Mokonzi ya Amerika ayambaki mpe nsima na yango Tshisekedi kati na bakonzi basusu batano ba Afrika bakozala na maponami mobu mokoya. Tshisekedi asengi Amerika kotia Rwanda mbamba mpo na kotika kosunga na M23. Ali Bongo Ondimba ya Gabon, Muhammadu Buhari ya Nigeria , George Weah ya Liberia, Leone Julius Maada Bio ya Sierra, Andry Rajoelina ya Madagascar mpe président Felix Tshisekedi ya RDC bazalaki na bokutani na bakonzi baye. Na masolo bazuaki President Biden asakolaki ete ekolo na ye ekopesa maboko na bikolo biye mpe ekolandela na mpembeni mpenza bosalemi bwa maponami maye mpo ete maleka na ndenge ya bosembo mpe limemya.	https://www.voalingala.com/a/6878052.html
