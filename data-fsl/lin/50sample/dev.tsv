politics	Conseil ya sécurité ebakisi mobu mosusu na mandat ya MONUSCO	"Bayi Conseil ya sécurité ya Nations unies bandimi bango banso kobakisa mobu moko na mandat ya MONUSCO, na ndako ya ONU na New York, na Etats-Unis. Mokanda ya mokano ya kobakisa mandat ya MONUSCO mopesamaki na ekolo France, mondimami na ba 15 membres nyonso ya Conseil ya sécurité. Na mokano yango, bandimi kokitisa motango ya ba soda bazali na MONUSCO na 14.660. Motango yango mozalaki yambo 16.875. Nzokande basoda ya MONUSCO 15.900 nde bazali ntango oyo na mabele ya RDC. Police ya MONUSCO nde ekobakisa bato 360 basusu mpo na mwa ntango. ""Ezali elombo ya politiki to pesi"" mpo na ""kolakisa ete tozali komona mbongwana esalami na RDC nsima na maponami"", elobi diplomate moko na AFP. Na mokano yango, Conseil ya sécurité esengi ""kalaka mokonzi ya ONU kotala ndenge kokitisa motango ya basoda ya MONUSCO mikolo mikoya kolanda ndenge makambo makotambola na mboka, mingi mpenza bisika basimba minduki bazali lisusu te likama"". Conseil ya sécurité ebeti sete likolo ya ""lotomo ya kozongisela malembe malembe misala na mbulamatari ya RDC"". Mandat ya sika ya MONUSCO epesi yango nzela kobatela ba civili lokola ezali na kala. Mandat yango ebakisami na mobu moko lisusu ntango bayi na ekolo Congo démocratique, mingi mpeza bana ya Beni bazali kosenga bolongwi na yango mpo na bobobamami bozali kokoba ata Monusco ezali kuna.  "	https://www.voalingala.com/a/conseil-ya-s%C3%A9curit%C3%A9-ebakisi-mobu-mosusu-na-mandat-ya-monusco/5212386.html
sports	Champion du monde ya boxe Ilunga Makabu akutani na Tshisekedi nsima na elonga na ye	Junior Ilunga Makabu, elombe ya molongo na boxe (bibotu) akutani na président Félix Tshisekedi nsima na elonga na ye le 21 décembre liboso ya moyi Nigeria Olanrewaju Durodola. M. Ilunga alakisi M. Tshisekedi mokaba na ye ya chmpion du monde ya ba lourd légers/WBC Golden mpe ba gngs na ye. Alonagaki Olanrewaju Durodola na K.O (makelekale) mpe atikali elombe ya molongo. Nsima na elonga na ye, M. Ilunga atondaki président Tshisekedi na kozala sponsor na ye. M. Ilunga atangami na WBC kati na bato bakoki kozala boxeur ya mobu mpe lisusu mpo na K.O ya kitoko koleka. Babeti bibotu basusu lokola Britannique Tyson Fury, Mexicain Canelo Alvarez mpe Américain Teofimo Lopez batangami mpe kati baye kaboki kopona bo’ meilleur boxeur ya mobu. 	https://www.voalingala.com/a/champion-du-monde-ya-boxe-ilunga-makabu-akutani-na-tshisekedi-nsima-na-elonga-na-ye/5728845.html
politics	Bitumba makasi kati na M23 na ba FARDC na Nord-Kivu	"Bitumba ya makasi bingalaki na Rutshuru (Nord-Kivu) kati na mapinga ya RDC na batomboki ba M23 baye bavandaki kimya wuto 2017. Bayi société civile mpe batali bokengi ya Baromètre sécuritaire ya Kivu (KST) nde bapesi sango yango. ""Bitumbua byango bisalamaki na terriotoire ya Rutshuru na ndelo na par ya Virunga,"" elakisi liyebisi ya société civile. Bibundeli ya minene mpe ba armes légères ebetamaki na bitumba yango, kolanda société civile. KST eyebisi ete babundi ba M23 bakotaki esika esimbamaki na ba FARDC (mampinga ma RDC) mpe babobami basoda misato, moko nde azakisamaki. Mikolo misato mileki, Bertrand Bisimwa, mokambi ya M23 asengaki mbulamatari kokokisa na lombango bozongi mboka ya babundi ba lingomba liye lokola yango eyokanamaki na Nairobi na 2013. Baike na babundi ya M23 bazelaka bozongisami bwa bango wuta Rwanda mpe Ouganda esika bakima. Kasi mingi kati na bango batikala na mabele ya RDC. M23, lingomba etondisama mingi ba tutsi, ezwaka lisungi ya Rwanda. Ebotolaki Goma na 2012 kasi mampinga ma RDC (na bokambami ya colonel Mamadou Ndala) malongaki yango na 2013 na lisungi ya MONUSCO, misala mya ONU na RDC. M. Bisimwa akebisaki ete kolekisa ntango ekoki komema bato basalaka mayuya na likambo yango wuta bokonzi ya président ya kala Joseph Kabila bakoka kosala misala mabe."	https://www.voalingala.com/a/bitumba-makasi-kati-na-m23-na-ba-fardc-na-nord-kivu/5513267.html
sports	FECOCA ekati championnat, Mazembe, V.Club, Maniema Union na DCMP nde bakobeta compétions africaines	FECOFA (Fédération congolaise ya football association) ezwi mokano ete TP Mazembe, AS, V.Club, AS. Maniema Union na DCMP nde bakobeta compétions afriaines lokola chmapionnat national esuki na kati mpo na COVID19. FECOFA ekati championnat mpo na COVID-19. Elobi na esika momekano ya ligue 1 ezali, TP Mazembe nde elongi championnat. Comité exécutif ya FECOFA ekutani mpo na yango an Kinshasa na bosenga ya LINAFFOT (Ligue nationale ya football) mpe ba clubs. Comité eye esakoli ete TP Mazembe, lokola ezali na 53 points (20 matches) esika championnat etelemaki, ezali molongi mpe ekolakisa elongi ya RDC na Ligue des champions ya CAF. AS. V.Club nde ezali na esika ya mibale ma 42 points na 21 matches, ekokende elonge na TP Mazembe na Ligues des champions. Lokola Coupe du Congo esalami te, Maniema Union ya Kindu mpe AS DCMP baye bazali ba molongo ya misato mpe ya minei nde balakisi elongi ya RDC na Coupe de la Confédération africaine.	https://www.voalingala.com/a/fecoca-ekati-championnat-mazembe-v-club-maniema-union-na-dcmp-nde-bakobeta-comp%C3%A9tions-africaines/5418679.html
health	Etats-Unis ebakisi 23,4 millions $ ya lisungi mpo na bitumba na Ebola	"23,4 millions $ nde mosolo Etas-Unis ebakisi na nzela ya USAID (agence na ya USA mpo na mambi ya ntombwa-développement) na ntina ya kosunga bitumba na bokono bwa Ebola na monyele ya RDC. Lisungi lya llipesami ntango mikolo mizali kotangama mpo na bosakoli ya suka ya Ebola na RDC. ""Ata makasi masalami mpe motango mwa bakoni mokiti mingi mpenza, bitumba bisili te mpe nkwokoso ya bitumba ekomi mpasi likolo na COVID-19,"" eyebisi USAID na liyebisi. Yango ememi na 340 millions $ misolo USA epesa wuto libandela lya bokono boye na août 2018, eye esangisi lisungi ya misala mya etuka eye ya Afrika ne bikolo bizala nzinganzinga. Nzokande mbulamatari ya Etats-Unis esilakobimisa 600 miollions $ mpo na kopesa maboko na makasi bakanzi bazali kosala elongo na basungi basusu mpo na kosukisa Ebola. Mikolo mya Ebola mizali kotangama na monyele ya RDC nsima na lobiko ya mokoni ya suka. Ebola ezongaki lisusu na Beni mikolo mileki nsima mwa mpe na sanza moko na ndambo ya kozanga babeli. Mokoni moko akima esika lya lisungi mpe amonana te kino koleka mposo mibale."	https://www.voalingala.com/a/etats-unis-ebakisi-23-4-millions-ya-lisungi-mpo-na-bitumba-na-ebola/5427861.html
health	Dr. Munyangi azwi ndingisa ya kobanda ba essais cliniques ya mono na ye	Comité national ya éthique ya bokolongono ya ministère ya Santé (CNES) epesi ndingisa mpo na ba essais clinics ya protocole ya Artemisia Annua ya Dr. Jérôme Munyangi mpo na bokono bwa COVID-19. Bomekami ya mono moye mokosalama na hôpital Monkole na Kinshasa mobu moko, banda le 15 juin 2020 kino le 14 2021, ekomi CNES na eyano epesi Dr. Munyangi. Bomekami bwa mono yango bokosalama mpo na kotala bokasi na yango. Dr. Munyangi asalaka mingi bolukiluki likolo ya nzete ya Artemisia eye ebikisaka boko mingi lokola malaria mpe bilharziose. Na libandela ya COVID-19, akomelaki ba ministères mingi ya Santé na continent ya Afrika mpo na kosenga bango basalela Artemisia. Madagascar nde eyanolaki noki mpe ebandaki kosalela yango kino ekalaki nkisi moko. Dr. Munyangi azongaki na Kinshasa na sanza ya mitano nsima na kokima RDC mwa mibu mpo na alukami na baike na bokoma ye.	https://www.voalingala.com/a/dr-munyangi-azwi-ndingisa-ya-kobanda-ba-essais-cliniques-ya-mono-na-ye/5465037.html
politics	Liwa lya ba experts ya ONU: Journaliste Kambidi.atikami na Kasaï	Mopanzi sango Sosthene Kambidi atikami nsima na kokangama pene na mposo misato na enquête ya bobomi ya experts ya ONU Micheal Sharp na Zaida Catalan na sanza ya mwambe ya mobu 2017 na mobulu ya ba Kamuina Nsapu, na Kasai. Parquet militaire ya Kananga chef-lieu ya Kasaï central etie mardi linzaka mpo na batikami bwa ye na mwa ntango moke to mpe liberte provisoire. M. Kambidi ya Actualité.cd oyo apesaka mpe sango na VOA Lingala akangamaki 20 septembre nsima na likindo VOA elasaki na Kinshasa. Nsima ya botikami bwa ye, M. Kambidi alobi ete azali na esengo ya kokutana lisusu na libota lya ye mpe azali kolikya ete na mikolo mizali koya, akokutana lisusu na baninga baye ba mosala. M. Kambidi azongi na ndako na ye kasi apekisami kobima libanda ya Kananga. Soki alingi abima libanda lya Kananga, esengeli apesa ntina ya kobima mpe azwa ndingisa ya ministère public. Wuto akangamaka, parquet ezalaki koluka koyeba lolenge kani M. Kambidi azwaki ba videos oyo ezalaki kolakisa bobomi ya ba experts ya ONU oyo mibale. Kasi azongisaki ete azwaki yango o'maboko ma avocat na ye oyo ye mpe alobaki ete azwaki yango na moto mosusu. Avocat ya M. Kambidi, Me Dominique Kambala, oyo asalaki manso mpo na kosenga botikami bwa ye asakoli ete azali kokamwa mingi lolenge bakoki kokanga moto oyo abengaki na koyoka ye lokola témoin to monzeneneke ya mpamba. Bato basusu baye bakangamaki na ye lokola videaste Israel Ntumba bazali kaka na boloko.	https://www.voalingala.com/a/liwa-lya-ba-experts-ya-onu-journaliste-kambidi-atikami-na-kasa%C3%AF/6267891.html
business	Bikolo ya UA bisali Zone ya libre-échange (ZLEC)	"Bikolo ya Union africaine basali o’mokolo mwa eyenga moleki elembo ya bobandi ya misala ya ZLEC (Zonde de libre-échange to etando ya kosombitinya na bonsomi) na bokutani na Niamey, na Niger. Président Félix Tshisekedi ya RDC, Denis Sassou Nguesso ya Congo-Brazzaville mpe bakonzi ya mboka nziike ya Afrika bazalaki kuna. Na mboka tuku mitano na minei ya Afrika, kaka Erythrée nde etieyi nanu te maboko na boyokani boye. Ndako ya ZLEC ekozala na Accra, na Ghana. Mpo na président ya commission ya UA, bobandi ya ZLEC bozali ""likambo ya motuya koleka na bomoi ya continent ya Afrika banda bokelami ya OUA (Organisation de l’unité africaine) na 1963 mpe mbongwana na yango na Union africaine"". ""Bikolo biye bitombwa mingi te bipesalami mibu zomi yambo ya kolongola bipekiselo binso ya douane (mpako). Lisanga ya mboka motoba (kati na yango Niger mpe Malawi) bango bapesameli mibu 15,"" elobi na AFP Cristina Chatima, mokambi ya mombongo ya Malawi."	https://www.voalingala.com/a/bikolo-ya-ua-basali-zone-ya-libre-%C3%A9change-(zlec)/4991270.html
sports	Moïse Katumbi atiyami vice-président ya Association ya ba clubs ya Fifa	"Moïse Katumbi, mokambi ya TP Mazembe, atiyami na ebonga ya mokambi molandi ya Association ya ba clubs ya football (lisano ya ndembo), WFCA. Moïse Katumbi azwi ebonga yango na bokutani bosalamaki na ndako ya Fifa na Zurich (Suisse) le 15 novembre 2019 mpo na kobongisa Coupe du monde ya ba clubs ya Fifa ekobetama na Chine na 2021. Mokambi ya Real Madrid CF, Florentino Perez, ye nde atiyami na libonga ya president ya WFCA (World Football Club Association, Angele). ""Esengo mingi kozala moko ya bakeli mpe vice-président ya World Football Club Association ya Fifa, esakolamaki na Zurich! Nazali kotala lotomo ya mokumba ya kolakisa elongi ya football ya Afrika! Matondi na football congolais, Fecofa mpe @TPMazembe!"" ekomi na compte Twitter na ye Moïse Katumbi. Bakambi mwambe ya ba clubs ya ba continents motoba nde bakeli Association yango. Bakambi ya AC Milan (Italie,Poto-Europe), Aukcland City FC (Nouvelle Zélande-Océanie), Club Atlético Boca Juniors (Argentine-Amérique du Sud), Club Atlético River Plate (Argentine-Amérique du Sud), ClubAmérica (Mexqiue-Amérique du Nord), Guangzhou Evergrande FC (Chine-Asie), Real Madrid CF (Espagne-Europe) mpe TP Mazembe CF (Congo-Afrika) nde bazali ba clubs baye bakeli lisanga yango. Ba clubs oyo nde bakobengisa ba clubs misusu na Assocation. Bazwi mbano ya kobatela bolamu ba clubs misusu ya ba continents na bango. "	https://www.voalingala.com/a/mo%C3%AFse-katumbi-atiyami-vice-pr%C3%A9sident-ya-association-ya-ba-clubs-ya-fifa/5169758.html
politics	Policier moko akufi mpe mosusu azoki nsima moto moko kotambola likolo bango na motuka na Capitole	"Policier moko akufi mpe mosusu azoki nsima moto moko kotambola likolo na bango na motuka na Capitole, na Congrès ya Etats-Unis, elobi mokambi ya police ya Washington, Yogananda Pittman. ""Nsima na koniata ba policiers mpe kotuta motuka na ye na barrières, motambwisi yango abandaki kopusana pene na policiers basusu na mbeli na maboko mpe ba policiers baye babetaki ye masasi,"" ebakisi Mme Pittman na balangisi sango. Likambo lyango lisalami sanza misatu nsima na eyoma balandi ba Donald Trump, mokonzi ya kala, basalaki le 6 janvier 2021 mpo na koboya elonga ya Joe Biden. Bayi Congrès bazali sika na loyi."	https://www.voalingala.com/a/policier-moko-akufi-mpe-mosusu-azoki-nsima-moto-moko-kotambola-likolo-bango-na-motuka-na-capitole/5838750.html
sports	Moyi Maroc Amine Harit azwi mpasi ntango etikali mposo mpo Mondial ebanda	Ntango etikali kaka mikolo motoba yambo na bobandi ya masano ya Coupe du monde Qatar 2022, Amine Harit ya ekolo Maroc azokaki mokolo mwa eyenga 13 novembre 2022 na match ya club na ye Olympique Marseille na Monaco na chmapionnat ya France. Olympique Marseille elongaki Monaco mingete misato na mibale. Amine Harit asilisaki match te mpo abimaki na 58e minute na komemama. Akumbamaki na lopitalo kasi coach ya Marseille Igor Tudor akanisi ete mpasi mosani oyo azwi ezali makasi mpe ekoki kopekisa ye kobeta Mondial, kasi ekosengala kozela botali ya minganga. Milieu de terrain Amine Harit azali kati na basani ntuku mibale na motoba selectionneur ya ba Lions d’Atlas ya Maroc Oualid Regragui aponi. Mondial eye ekoki kozala ya mibale mpo na Amine Harit mpona 2018 abetaki mpo ekolo France. Motema kobeta mpo na Mané Na Sénégal mpe lokola, motema mozali kobeta mpo na mpasi Sadio Mabe azwaki na likolo mokolo mwa misato moleki. Sélectionneur ya ba Lions ya Teranga, Aliou Cissé oyo Fédération ya lisano lya ndembo ya Sénégal ewuti mpe kobakisa mobu moko boyokani bwa yango mpo ete akamab ekipi ya mboka, atiki Sadio Mané kati na basani ntuku mibale na motoba basengeli kobeta Mondial Qatar 2022. Kasi botali bwa mingami na Baviere, na Autriche, nde bolakisa sokisa Sadio Mané, mosani ya Bayern Munich akokoka solo kobeta Mondial. Lokola Coupe du monde ezali kobanda… Ba Championnats ya bikolo mingi ekotelemisa. Kati mpo na mposo misato lokola Europa Ligue, mpe Champion’s League ya Europa. Mposo moye nde ba ekipi ekobanda kokoma na Watar nsima na kokisa nkombo ya basani ntuku mibale na motoba ya moko moko.	https://www.voalingala.com/a/6834727.html
health	"“Publiez ce que vous payez"" epameli bopengwisi misolo mya botongi mapitalo na Congo-Brazzaville"	"ONG “Publiez ce que vous payez"" epameli ndenge misala mya botongi mapitalo na Cong-Brazzaville mikomi na suka te wuto 2019. ""Misolo mya l’Etat mipesamaki na ministè ya Santé na 2019 misali misala nini ?, emituni ONG eye na rapport ebimisi. Misala myango mizalaki mpo na kotonga mapitalo 12 ya minene (ba hôpitaux généraux"" na moko moko na ba 12 départements ya Congo-Brazzaville/ “Publiez ce que vous payez"" elobi esali bolukiluki na 35 projets likolo na motango ya 77 eye ezalaki mpo na kotonga misala mya Bokolongono. Misala myango misengaki koleka 14,6 millions ya ba euros to 9,6 milliards CFA. ""Tomoni ete ata misala mya botongi moko te esili,"" ekebisi mokambi ya “Publiez ce que vous payez"" na AFP, Brice Makoso. Mbulamatari epesi eyano na mituna myango."	https://www.voalingala.com/a/publiez-ce-que-vous-payez-epameli-bopengwisi-misolo-mya-botongi-mapitalo-na-congo-brazzaville/6224710.html
sports	Neymar atikali na PSG	"Mobeti ndembo Neymar akotikala na Paris Saint-Germain mpo na nkwokoso kati na masolo ya bozongi na ye na Barcelone esika awutaki, esakoli Reuters. Nkasa sango nzike miyebisi ete masolo mango makeyi malamu te. ""Na kotala matata mpo na kosilisi bozongi na ye na Barcelone, Neymar ayebisi baye nzinga nzinga na ye ete azwi mokano ya kosilisa eleko eye na PSG,"" ekomi zulunali ""Se queda""​. Zulunali Mundo Deportivo ya ekolo Esapgne epesi mpe sango se wana moko. Lelo nde mokolo ya suka ya eleko ba equipes bakoki kosomba to kodefa basani na bikipi misusu. ""Baye Nzinga nzinga ya Neymar bandimi yango : esili,"" eyebisi ngambo na yango Mundo Deportivo. Neymar, mibu 27, akomaki mosani ya ntalo koleka na molongo nsima PSG esombaki ye ba dollars milioni 264 mibu mibale mileki. Neymar atiyaki mingete 51 mpe azalaki na masano 58 na PSG."	https://www.voalingala.com/a/neymar-atikali-na-psg-(nkasa-ya-sango)/5066650.html
business	Boyokani mpo na aérogare kati na Eximbank na RDC nanu atiami te na mosola (Ambassade ya Chine)	"Boyokani mpo na nyongo na ya kotonga aérogare ya sika ya lipanda lya mpepo lya N’Djili namu etiami na misalan te. Ezali kozela mbulamatari ya Ekolo Congo démocratique endima maye mayokamaki, eyebisi ambassade ya Chine na Kinshasa. Ambassade ya Chine edimisi liyebisi mpe epameli lingomba ya bitumba mpo na bosembo ACAJ na kopesa sango ya lokuta. ""Eximbank Chine, uto ekelama na 1994, etikala kofunda mbulamatari ya RDC na ba zuzi"", ekomi ambassade ya Chine na Twitter na yango. Mpo na ambassade ya Chine, ekozala nyongo Eximbank Chine ekopesa RDC na crédit préférentiel mpo na efutama na mibu tuku minei. Mwa nungu nungu ezali kotombala wuto mwa mikolo na ba réseaux sociaux mpo na likambo lyango. Nzokande na eyano apasekai na bakeli mibeko, ministre ya Transports Didier Mazenga Mukanzu alobaki, le 28 mai 2020, ete mosolo ya Go-Pass to IDEF eselalamaka mingi mpo kobongisa bisaleli bya libanda lya mpepo na ekolo mobimba. M. Mazenga akomaki mpe lisusu ete na mibu misato mikoya, misolo ya Ga-Pass mikozala na 90% mpo na kofuta nyongo ya 354.23 millions ya dollars na Eximbank Chine. Président ya kala Joseph Kabila abetaki piololo mpo bobandi misala mya kotonga yango na 2018 kasi yango eslama te. Mpo na kobimba na libanda lya mpepo mpe kosala mobembo moto nyono afutaka 50$ mpo na mboka ya libanda mpe 30$ mpo na bituka."	https://www.voalingala.com/a/boyokani-mpo-na-a%C3%A9rogare-kati-na-eximbank-na-rdc-nanu-atiami-te-na-mosola-(ambassade-ya-chine)/5452255.html
business	Mibu 15 mya misala makasi misengami mpo na bakambi ya FONER, OVD na SOCOC	Ministère public esengi mibu 15 ya misala makasi mpo na Fulgence Lobota B. DG ya FONER, Benjamin Wenga DG ya OVD mpe Modeste Makabuza DG SOCOC vendredi na bosambisami mpo na bopengwisami bwa misolo mya kotonga nzela na Nord mpe Sud-Kivu. Bosambisami bwango bozali kosala na boloko bonene ya Makala (CPRK) na Kinshasa. Vendredi bazuzi bakoti kinzonzi nsima na koyoka basambeli ya ngambo inso mpe bafundami. Yambo na yango, ministère public (l’Etat mofundi) esengaki etumbu ya mibu zomi na mitano mpo na bakambi ba Fondsnatioanle d’entretien routier (FONER), Office des voiries et drainage (OVD) mpe Société congolqise yq construction (SOCOC). Bafundami mpo na kolekisa misolo na marché ya gré à gré bazwaki mpo na kotonga to kobongisa 32.5 km ya nzela na Nord-Kivu mpe Sud-Kivu. Fulgence Lobota Bamaros DG ya FONER, Benjamin Wenga DG ya OVD mpe Modeste Makabuza DG SOCOC balobaki ete bayebi likambo, bazali ba innocents.	https://www.voalingala.com/a/mibu-15-mya-misala-makasi-misengami-mpo-na-bakambi-ya-foner-ovd-na-sococ/5460597.html
politics	Kalev asengi balongola magistrat azali kolendela ye na enquête	Kalev Mutondo, mokonzi ya ANR (Agence nationale ya renseignements) akendaki te na mbela ya parquet ya Kinshasa/Gombe mardi kasi asengi bolongwi na bolukiluki ya magistrat azali kolandela ye. M. Kalev akomeli procureur général ya Cour ya cassation na copie na procureur général ya Cour d’Appel ya Kinshasa/Gombe. Akundoli ete mokambi ya sika ya ANR apesaki ndingisa te ete alendelama na eyano asengaki. Kasi, magistrat Robert Kumbu Phanzu akobi kolandela ye ata mokambi ya sika ya ANR aboyi. M. Kalev akundoli na mokanda na ye ete magistrat Kumbu azalaki mibu mingi mopesi toli ya politiki ya DG ya DGM (Direction générale ya mgration) mpe atiakamaki bo’ OPJ (Officier ya police judiciaire) ya misala mya boluki lokola mpe ya ANR. Mpo na yango, M. Kalev alobi M. Kumbu akoki te kolandela ye. M. Kalev akamwe mpe lisusu ete ayoki na ba réseaux sociaux ete ba dossiers judiciaires mibale efungwama mpo na ye. Mposo moleki, magistrat Kumbu atindelaki M. Kalev mokonda ya kobengisa mpe na kati ekomamaki été soki atosi te mobeko mokokisama na makasi. Ezalaki mbala ya mibale M. Kalev abengisamaki kasi ayanoli te.	https://www.voalingala.com/a/kalev-asengi-balongola-magistrat-azali-kolendela-ye-na-enqu%C3%AAte/5808118.html
health	COVID-19 : Fayulu asengi l’Etat kokanga mokaba mpe ba Congolais kosunga na libenga ya bondeko	"Martin Fayulu candidat malheureux ya maponami ya mokonzi ya mboka ya le 30 decembre 2018 mpe moko na bakambi ya lingomba Lamuka asengi lisungi ya ba Congolais banso mpe mbulamatari kokanga mokaba mpo na kotiya misolo mingi na bitumba na COVID-19. Mpo na ye, lokola makoki mazali mingi te na mboka, mbulamatari esengeli ekititsa lolenge na yango kobika mpe kotelemisa misala manso mya litomba ya mbangu te lokola botongami bwa ba sauts-de-moutons na ntina ete misolo mikotikali misalelama mpo na kobundisa bokono boye bopanzani na molongo, elobi M. Fayulu na vidéo mpe makomi atie na compte Twitter na ye. M. Fayulu, mokambi ya lingomba ECIDE (Engagement citoyen pour le développement) asengi bana banso ba ekolo Congo démocratique kokanga mokaba mpe kopesa maboko na bitumba na COVID-19. ""Nasengi ete Congolais nyonso ayeba, kolanda makoki ma ye mpe bisika binso azwami, kopesa koleka na dollars mitano na libenga ya solidarité nationale. Lisungi ya mosolo koleka lokola 50$, 100$, 500$, 1.000$ mpe misusu lizelami,"" elobi M. Fayulukl. Abeti mokoloto ete libenga lyango likambama na Caritas Congo ASBL oyo ekopesa ba numéros ya compte M’Pesa, Tigo cash, Airtel Money mpe Orange Money."	https://www.voalingala.com/a/covid-19-fayulu-asengi-l-etat-kokanga-mokaba-mpe-ba-congolais-kosunga-na-libenga-ya-bondeko/5345244.html
health	Kintuntu ebomi bato koleka 5.000 (OMS)	"Kintuntu ebomi koleka bato 5.000 na ekolo Congo démocratique wuto sanza ya yambo, koleka virus ya Ebola eye ezali kongala wuto sanza ya mwambe ya 2018 na mboka, esakoli OMS (Mabongisi ya molongo mpo bokolongono). ""Bokono eye ya RDC ezali ya monene koleka na mokili. Ezali ya makasi koleka oyo tomona,"" elobi Kate O’Brien, mokambi ya département ya mangwele ya OMS, na bokutani na bapanzi sango na Genève. Bato 250.270 bazwami na bokono yango na RDC mpe bato 110 bawei o’mokolo ya le 17 novembre, kolanda Mme O’Brien. Bokono ya mbala eye bobandaki sanza ya motoba mpe ya mwambe. Bopesi mangwele bonene bozali kopesama. OMS eyebisi ete bopesi mangwele bokosila kino suka ya mobu. Mme O’Brien alobi ete kintuntu epanzani na mboka mobimba mpe bato bazali kozwa yango mingi ezali bana mpe ba bebe. "	https://www.voalingala.com/a/kintuntu-ebomi-bato-koleka-5-000-(oms)/5183814.html
business	Albert Yuma apaleli bokangami ya bakeli misala mpo na mpako	"Albert Yuma, motambwisi ya FEC (Fédération ya ba entreprises ya Congo), lingomba ya ba patrons, apelali bokangemi ya ba entrepreneurs mpo na mpako. Akomeli procuereur mpo na yango. ""Tozali komona mikolo miye bokangami ya ba 'opérateurs économiques’"" boye ""bolandami na botindami na bango na boloko,"" ekomi M. Yuma na mokanda andindelaki procureur, le 18 août 2020. Mokambi ya FEC alimboli ete bokangami na bango ezali mpo na ba compensations (boyokani ya kofuta mpako te mpo na nyongo mbulamatari ezali na yango) mpe ndingisa ya kofuta mpako te (""exonérations""). M. Yuma alobi ete balakisi bilongi ya misala songolo to pakala mya l'Etat batia manzaka na mikanda ya kondi nyongo ya mbulamatari. Yango nde epesi nzela na ba compensations wana. Mposo moleki, Inspecteur général ya Finances, Alingete Key, bazuzi basengamaki kolandela makambo ma ba compensations ya lokuta. M. Alingete alobaki ete ekolo ezali kobungisa 5 milliards ya ba dollars na ba exonérations (ndingisa ya kofuta mpako te) mpe 1,5 milliards ya ba dollars na ba compensations ya lokuta. Alobi ete bolukiluki bominisi ete 1.300 exonérations ezali na mboka mpe yango ezangisi ekolo 5 milliards ya ba dollars. Mboka ezangaka 1,5 milliards ya ba dollars mpo na ba compensations."	https://www.voalingala.com/a/albert-yuma-apaleli-bokangami-ya-bakeli-misala-mpo-na-mpako/5551302.html
business	Tshisekedi asengi na molongo misolo mpo na kosunga RDC kobatela zamba	"Président Félix Tshisekedi abwaki mbela na baye banso ya molongo kosunga ekolo Congo démocratique kobatela zamba na yango. Ezalaki na bokutani Climate Action Summit 2019 na New York, USA. ""Soki zamba ya RDC eziki, koleka 52% ya mayi ya kati ya mboka nde ekokende na yango elongo. Kolimwa ya écosytème eye ekomema likama monene mpe ekobebisa kimya ya climat na mokili,"" elobi M. Tshisekedi. ""Tosengi baye banso tosalaka na bango kopesa maboko mpenza na misala ya mbulamatari na ngai ya kobatela zamba ya Congo. Lisungi yango esengeli esalama na nzela ya misolo mingi mpenza,"" eyebisi M. Tshiskedi. Abakisi ete boyokani ya makasi mpe bopesi ma makoki ya techonlogie yango ekopesa nzela na misala mikowumela mpo na kokitisa gaz ya effet de serre eye ememi réchauffement climatique ya planète. Gaz ya effet de serre ezali mopepe moye mozongaka likolo soki moyi ebeti eloko lokola kitala. Mopepe yango mozikisaka oxygène na gaz mosusu ya litomba mpo na bikelamu lokola bato bapema. Yango nde ematisi moto na mabele (planète Terre) [Réchauffement climatique]. M. Tshisekedi akundoli ete zamba mpe tourbières nde ekangaka 30% ya gaz effet de serre. Etuka ya kati ya Afrika, mingi mpenza RDC, ezali na 250 millions ya ba heactares, na stock ya 70 milliards ya ba tonnes ya carbone maye mamelaki pene na 750 millions ya gaz carbonique (CO2) mobu na mobu… masalaka mosala makasi ya kotambwisa climat. M. Tshisekedi alaki kosala nyonso mpo na kobakisa motango ya bisika bibatelama (aires protégées) kati na yango mayi, na etando mobimba ya ekolo Congo démocratique."	https://www.voalingala.com/a/tshisekedi-asengi-na-molongo-kosunga-rdc-kobatela-zamba/5095224.html
