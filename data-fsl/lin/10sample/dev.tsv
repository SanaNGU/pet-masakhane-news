health	Moto wa yambo azwami na COVID-19 libanda ya Kinshasa, na Ituri	"Bakonzi ba bokolongono bwa nzoto bandimi ete moto ya yambo azwami na bokono bwa coronavirus ya sika libanda na engumba mokonzi ya ekolo Congo démocratique. Moto yango azwami na Ituri, elobi Dr. Jean-Jacques Muyembe, mokambi ya cellule technique technique ya bitumba na COVID-19 mpe mokambi ya INRB. ""Moto azwami na coronavirus ya sika na Ituri ezali mwana ya Congo ya mibu tuku misatu mitano. Asalaka misala ya mines,"" elobi Dr. Jean-Jacques Muyembe, mokambi ya Cellule technique ya bitumba na COVID-19. Bato tuku mibale na misato bazalaki nzinganzinga na ye. Kati na bango bayi sambo ya misala kosunga na bokolongo. Bakonzi bokolongo bazali kolandela bango eyebisi, Dr. Muyembe. Bakonzi ya bokolongono babongisi mwa libunga esalamaki mpo elobamaki yambo ete moto yango azwamaki na Nord-Kivu. ""Libunga ewuta lokola ekomamaki na ba échantillions Nord-Kivu, kasi ezali ya Ituri,"" elobi Dr. Muyembe. ""Tozali koluka koyeba soki moto ya ngo azwaki bokono boye ndenge nini,"" ebakisi Dr. Muyembe. Etuka ya Itrui ezali pene na ndelo na Rwanda na Ouganda. Mokambi ya Nord-Kivu, Carly Nzazu Kasivita, mpe alobi ete nanu moto moko te ezwami na coronavirus ya sika na etuka na ye. Nzoka nde koleka bato 54 nde bazwami na COVID-19 na Kinshasa, mpe bato banei nde bakufi. Bakonzi ya engumba Kinshasa bazwi mokano ete bato bavanda na ndako mpo na mikolo minei wuto mokolo mwa mposo;, nsima bakopemisa mikolo mibale mpo na koluka mpe kosomba bilei mpe biloko misusu kasi bakozonga na komikanga mpo na mikolo minei. Mokambi ya engumba Kinshasa, Gentiny Ngobila alobi ekozala bongo mpo na mposo misato na ntina ya koboya bopanzani bwa COVID-19."	https://www.voalingala.com/a/moto-wa-yambo-azwami-na-covid-19-libanda-ya-kinshasa-na-ituri/5348520.html
business	Bikolo ya UA bisali Zone ya libre-échange (ZLEC)	"Bikolo ya Union africaine basali o’mokolo mwa eyenga moleki elembo ya bobandi ya misala ya ZLEC (Zonde de libre-échange to etando ya kosombitinya na bonsomi) na bokutani na Niamey, na Niger. Président Félix Tshisekedi ya RDC, Denis Sassou Nguesso ya Congo-Brazzaville mpe bakonzi ya mboka nziike ya Afrika bazalaki kuna. Na mboka tuku mitano na minei ya Afrika, kaka Erythrée nde etieyi nanu te maboko na boyokani boye. Ndako ya ZLEC ekozala na Accra, na Ghana. Mpo na président ya commission ya UA, bobandi ya ZLEC bozali ""likambo ya motuya koleka na bomoi ya continent ya Afrika banda bokelami ya OUA (Organisation de l’unité africaine) na 1963 mpe mbongwana na yango na Union africaine"". ""Bikolo biye bitombwa mingi te bipesalami mibu zomi yambo ya kolongola bipekiselo binso ya douane (mpako). Lisanga ya mboka motoba (kati na yango Niger mpe Malawi) bango bapesameli mibu 15,"" elobi na AFP Cristina Chatima, mokambi ya mombongo ya Malawi."	https://www.voalingala.com/a/bikolo-ya-ua-basali-zone-ya-libre-%C3%A9change-(zlec)/4991270.html
sports	Moyi Maroc Amine Harit azwi mpasi ntango etikali mposo mpo Mondial ebanda	Ntango etikali kaka mikolo motoba yambo na bobandi ya masano ya Coupe du monde Qatar 2022, Amine Harit ya ekolo Maroc azokaki mokolo mwa eyenga 13 novembre 2022 na match ya club na ye Olympique Marseille na Monaco na chmapionnat ya France. Olympique Marseille elongaki Monaco mingete misato na mibale. Amine Harit asilisaki match te mpo abimaki na 58e minute na komemama. Akumbamaki na lopitalo kasi coach ya Marseille Igor Tudor akanisi ete mpasi mosani oyo azwi ezali makasi mpe ekoki kopekisa ye kobeta Mondial, kasi ekosengala kozela botali ya minganga. Milieu de terrain Amine Harit azali kati na basani ntuku mibale na motoba selectionneur ya ba Lions d’Atlas ya Maroc Oualid Regragui aponi. Mondial eye ekoki kozala ya mibale mpo na Amine Harit mpona 2018 abetaki mpo ekolo France. Motema kobeta mpo na Mané Na Sénégal mpe lokola, motema mozali kobeta mpo na mpasi Sadio Mabe azwaki na likolo mokolo mwa misato moleki. Sélectionneur ya ba Lions ya Teranga, Aliou Cissé oyo Fédération ya lisano lya ndembo ya Sénégal ewuti mpe kobakisa mobu moko boyokani bwa yango mpo ete akamab ekipi ya mboka, atiki Sadio Mané kati na basani ntuku mibale na motoba basengeli kobeta Mondial Qatar 2022. Kasi botali bwa mingami na Baviere, na Autriche, nde bolakisa sokisa Sadio Mané, mosani ya Bayern Munich akokoka solo kobeta Mondial. Lokola Coupe du monde ezali kobanda… Ba Championnats ya bikolo mingi ekotelemisa. Kati mpo na mposo misato lokola Europa Ligue, mpe Champion’s League ya Europa. Mposo moye nde ba ekipi ekobanda kokoma na Watar nsima na kokisa nkombo ya basani ntuku mibale na motoba ya moko moko.	https://www.voalingala.com/a/6834727.html
politics	Gén. Mbala abwaki mbela mpo mampinga ma Angola makoti na Moanda mpe Songololo	Mampinga ma Marine ya Angola (FAA) mamonisami na ngambo ya ndelo ya Ekolo Congo démocratique pene na ba territoires ya Moanda mpe Songololo epayi wapi bazali kokota mbala mingi na koloba ete bazali kolanda batomboki ba lingomba FLEC. Mokambi ya mampinga ma RDC, general d’armée Célestin Mbala Munsense akomeli mpe abwaki mbela na président Félix Tshisekedi na asenga na mokonzi ya Angola Joao Lorenço kotosa ndelo kati na bikolo mibale. Kolanda mokanda mwango, general d’armée Mbala akundoli ete RDC na Angola bazali kati na SADC, lisanga lya nkita lya bikolo bya Afrika ya nse, eye epekisi bango kokotela moninga na mabele maye. Ezali mbala ya liboso te ete likambo likambo lyango lisalame kati na bikolo mibale. Nzokande Ekolo démocratique ezali mpe na matata ya ndelo na Zambie mpo basoda ba Zambie bakotaki mbala mingi na mabele ma Congo. Kasi lelo nde ba experts ya Zambie mpe ya RDC babandi misala ya kotala ndelo yango mpo na kozongisa yango malamu kati na ba lacs Moero na Tanganyika na etuka ya ya Tanganyika.	https://www.voalingala.com/a/g%C3%A9n-mbala-abwaki-mbela-mpo-mampinga-ma-angola-makoti-na-moanda-mpe-songololo/6009907.html
sports	Rwandais JB Ruberwa alongi étape ya liboso ya tour international ya RDC	"Moyi Rwanda Jean Bosco Ruberwa alongi étape ya yambo ya 7e tour ya RDC esalami banda Boma ti Matadi o’mokolo ya mposo. Motambwisi nkinga moye asilisi circuit ya étape eye ya 120 kms na 3h 6’ 68’’. Alandami na moyi Cameroun Clovis Camzong Abosolo oyo asali 3h 7’ 13’’. Na nsima na bango, ezali bongo na Vieira Da Silva Helder Jorge ya Angola na esika ya misato; Jean Claude Nzafashwanayi ya Rwanda na esika ya minei; Salim Kipkemboi ya Hollande na esika ya mitano mpe Jodele Tella Artuce ya Cameroun, nde na esika ya motobo. Congolais ya yambo akomaki moto ya libwa, Jimmy Muhindo. ""Mpo na édition eye, tolingi to longa ata étape moko,"" eyebisi Jimmy Mohindo, kolanda maloba maye mayebisami na Actualité.cd. Batambwisi nkinga ya RDC bazali na Rwanda mikolo 21 mpo na komilengele. Balobi ete bayekolaki kuna makambu ebele ya malamu. Batambwisi nkinga 66 babadandaki momekano moye na ntongo na Boma, na Kongo cenral. Bawuti mboka 11 mpe bazali na ba equipes 12, mibale nde ya RDC."	https://www.voalingala.com/a/rwandais-jb-ruberwa-alongi-etape-ya-liboso-ya-tour-international-ya-rdc/5027726.html
business	Bakonzi batie manzaka mpo na botongi bwa raffinerie ya sika ya pétrole na Pointe-Noire	"Mbulamatari ya Congo-Brazzaville eyokani na Beijing Fortune Dingheng Investment Co. Ltd mpo ete compagnie eye ya Chine etonga raffinerie ya sika ekobisa pétrole na 2023 na Pointe-Noire. Milulu myango misala na Brazzaville. Mbulamatari elakisamaki elongi na ba ministres baike mpe Beijing Fortune Dingheng Investment Co. Ltd na Sen Shao, molakisi elongi ya Yonghong Li. Raffinerie yango ekotongama na ba zones économiques spéciales (bitando bibongisami mpo na nkita) ZES na Pointe-Noire. ""Raffinerie yango ekobanda kosala kino tokoma 2023,"" elobi M. Sen Shao. Kolanda maloba maye, raffinerie yango ekozala na makoki ma 2,5 millons ya tonnes ya hydrocarbure mobu na mobu. Esengeli eyanola na bosenga ya pétrole boye bozali kokoba komata na Congo mpe na etuka ya kati kati ya Afrika. Ekobimisa ba essences, gazoles ya malamu, ba gaz ya pétrole ya mayi, fiouls légers mpe pétraols ua mwinda."	https://www.voalingala.com/a/bakonzi-batie-manzaka-mpo-na-botongi-bwa-raffinerie-ya-sika-ya-p%C3%A9trole-na-pointe-noire/5674980.html
sports	Jean-Florent Ibenge azongi sélectionneur ya ba Léopards A’	"Jean-Florent Ibenge azongi na ebonga ya sélectionneur ya ba Léopards A’ ya ndembo ya makolo, kolanda mokano mwa FECOFA (Fédération congolaise ya Football Association). ""Sélectionneur national, molongi ya CHAN Rwanda 2013, akomema ba Léopards A’ na phase finale ya Championnat ya Afrika ya bikolo ya mbala motoba, eye ekopetama wuto le 16 janvier kino le 7 février 2021,"" esakoli FECOFA na site internet na yango. Coach Ibenge atikaki mosala ya bokambi équipe nationale senior A-Pro ya RDC mobu moleki nsima na bolongwi ya ba Léopards na quarts de finale ya CHAN ya 2019 na Egypte. Atikalaki kaka kokamba AS V.Club ya Kinshasa mpe kosala misala misusu na fédération. Lokola sélectionneur ya ba Léopards A’, akosungama na Pamphile Mihayo mpe Daula Lopembe. Ba gardiens nde bakokangambama na Eugène Bulayima. FECOFA eyebisi ete etie na esika staff technique ya équipe nationale mpo na kobongisa CHAN mpe phase finale ya Championnat d’Affrique des nations "":Cameroun 2020 »"" Cameroun na Zimbabwe bakobeta match ya liboso ya Championnat ya Afrika ya bikolo. RDC ekokota na championnat yango le 16 janvier na match na Congo-Brazzaville le 16 janvier na stade Japon ma na Douala. RDC esi elonga CHAN mbala mibale, na 2009 mpe 2016. Mbala eye ezali na groupe B na Congo-Brazzaville, Niger mpe Libye."	https://www.voalingala.com/a/jean-florent-ibenge-azongi-s%C3%A9lectionneur-ya-ba-l%C3%A9opards-a-/5700711.html
politics	Ba avocats ya général Mokoko baboyi azonga na boloko	"Basembeli ba général Jean-Michel Mokoko oyo akatelamaka mibu 20 mya misala makasi na 2018, baboyi ete azongisama na ndako ya bokangami na Brazzaville. ""Tokomeli ministre ya ministre mya mambi mya Sembo mpe mokambi ya boloko mpo na kolakisa bobyi na biso na bozongi"" na ye na boloko, elobi na AFP Me Yvon Eric Ibouanga. Général Mokoko azalaka candidat ya maponami ya mokonzi ya mboka na 2016 mpe akangamaki nsima na bosakolami ya elonga ya président Denis Sassou N’Guesso, na kofundama na koluka kokweyisa bokonzi mpe kozwama na minduki. Général Mokoko, oyo azalaka mokonzi ya mampinga wuto 1987 kino 1993 na Congo-Brazzaville, atikala te kondima elonga ya M. Sassou oyo akokisi mibu 37 na bokonzi. Général Mokoko, na mibu 74, azalaka na lopitalo ya basoda wuto bozongi na ye na mboka nsima na kotindama na Turquie mpo na lisalisi na bokono bwa COVID-19 na juillet 2020 kino août 2020."	https://www.voalingala.com/a/ba-avocats-ya-g%C3%A9n%C3%A9ral-mokoko-baboyi-azonga-na-boloko/6241576.html
politics	Moto moko akufi mpe bato basusu babale bazoki na ba bombes artisanales misato ebeti na Beni	"Ba bombes artisanales misato (basala na maboko) ebetaki o’mokolo mwa eyenga na Beni, moto moko akufi mpe basi babale bazoki, elobi bakambi ba etuka. Ezali mbala ya yambo attaque na bombe esalama na engumba eye ba ADF bafundamaka na kosala bitumba. Mokambi ya soda ya engumba Beni, Colonel Narcisse Muteba Konga atie couvre-feu. ""Nalingi namona moto moko te na nzela. Bato banso bamibomba nzambi na sango tozwi, likambo mosusu lizali kobongisama. Nalingi namona kaka ba policiers mpe basoda na nzela,"" elobi colonel Muteba na bapanzi sango. Bombe ya liboso ebetaki na 6h00. Colonel Mueba alobi ete ezalaki “bombe artisanale” mpe etiamki kati na ndako ya Nzambe ya katoliko assompitionniste. Basi babale bazoki mpe bombe yango ebataki ntango bato bato babandaki kosangana mpo na milulu ya sacrément ya confirmation, eyebisi vicaire general ya Beni, Mgr Laurent Sondirya. “Balingaki esalama ntango bato bakozala mingi mpo bana na baboti ba bango balingaki kozala mingi na milulu myango, ebakisi Mgr. Sondirya. Bombe ya mibale ebetaki na 19h30, mpe moto azalaki komema yango akufi ntango ebeti pene na ekala ya masanga epayi bato pene na zomi bazalaki komela, na commune ya Rwenzori, elobi colonel Muteba. Ezali mbala ya liboso ba bombes ebetama na Beni. Bureau conjoint ya Nations unies nde elobi ba bombes misato nde ebetaki mpe emali yango. ""BCNUDH epameli makasi bituka na bisaka ya losambo na Beni na baye bayebani te. Ba engins explositifs misato ebetaki na ndako ya nZambe mibale mpe pene na mosquée moko ntango basambeli bazali na mayangani, le 26 mpe le 27 juin,"" ekomi na Tiwtter BCNUDH. Ba ADF bafundamaka na kozala na lisanga ya bondongolomeso groupe état islamique to DAESH. Beni, lokola etuka ya Nord-Kivu mpe ya Ituri ezali na état de siège président Félix Tshisekedi atiaki wuta sanza moko na koleka mposo misato."	https://www.voalingala.com/a/moto-moko-akufi-mpe-bato-basusu-babale-bazoki-na-ba-bombes-artisanales-mibale-ebeti-na-beni/5945018.html
politics	Idriss Deby na Tshisekedi bayokani te mpo mboka eye ekozala membre ya Conseil ya sécurité ya ONU	Président ya Tchad, Maréchal Idriss Deby na mokokani wa ye ya RDC, Félix Tshisekedi, basololi na visioconférence mpo etali ekolo ekozala na bo’ membre non permanent ya Conseil ya sécurité ya ONU. Kasi bayokani te mpo na mboka esengeli ezwa ebonga eye. RDC, Tchad na Gabon bango nde bikolo bisato ya Afrika bizali kosenga kozala na ebonga yango. Kolanda présidence ya RDC, présidence ya Gabon Ali Bongo Ondimba azalaki na masolo mango. Asengaki bolimbisi na ngonga ya suka. Président Félix Antoine Tshisekedi na Idriss Deby Itno basololi ntango molayi mpo na yango… Masolo na bango makokoba nsima, elobi bayi présidence ya RDC. Maréchal Deby na Tshisekedi basololaki mpe ete Union africaine eye mokonzi ya RDC awzi bokambi na yango. Balobelaki mpe bokengi na Afrika ya kati kati.	https://www.voalingala.com/a/idriss-deby-na-tshisekedi-bayokani-te-mpo-mboka-eye-ekozala-membre-ya-conseil-ya-s%C3%A9curit%C3%A9-ya-onu/5799087.html
business	Carburant mpasi na Brazzaville	"Mpasi mpo na kozwa petololo to carburant na Brazzaville. Wuto mikolo misato, mituka misali milongo na engumba mokonzi ya Congo-Brazzaville mpo na kozela essence, esakoli Agence Chine nouvelle (Xinhua). ""Nazo’sala lisusu mpenza te. Nakomia kosala ba demi-courses,"" elobi na Xinhua, mokumbi taxi Gilbert Goma, na mibu 38. Yango esali ete ntalo ya essence ekomi na 800 Francs CFA to 1.000 Francs CFA na litre bisika misusu. Ntalo bakonzi batia ezalaki nde 595 FCFA. Mbulamatari nanu epesi ndimbola te kasi Agence Chine nouvelle elobi ete ezali mpo na nkwokoso na nzela ya engunduka to chemin de fer Congo Océan. (CFCO) Moko na bayi Congolaise de Raffinage (CORAF) na Pointe-Noire alobi carburant ezali na yango kuna. CORAF ekoki kobimisa kino million moko ya tonne ya brut mobu monso kasi sika ebimisaka kaka 600.00 tonnes eye ekoki te mpo bosenga ya ekolo. Wuto mobu moleki, mbulamatari ebandaki misala mya kotonga raffinerie mosusu eye ekokoka kobisa 2,5 millons ya tonnes mibu minso mpe ekopesa misala na bana mboka 5.000, na boyokani na Chine."	https://www.voalingala.com/a/carburant-mpasi-na-brazzaville/6000353.html
sports	Neymar atikali na PSG	"Mobeti ndembo Neymar akotikala na Paris Saint-Germain mpo na nkwokoso kati na masolo ya bozongi na ye na Barcelone esika awutaki, esakoli Reuters. Nkasa sango nzike miyebisi ete masolo mango makeyi malamu te. ""Na kotala matata mpo na kosilisi bozongi na ye na Barcelone, Neymar ayebisi baye nzinga nzinga na ye ete azwi mokano ya kosilisa eleko eye na PSG,"" ekomi zulunali ""Se queda""​. Zulunali Mundo Deportivo ya ekolo Esapgne epesi mpe sango se wana moko. Lelo nde mokolo ya suka ya eleko ba equipes bakoki kosomba to kodefa basani na bikipi misusu. ""Baye Nzinga nzinga ya Neymar bandimi yango : esili,"" eyebisi ngambo na yango Mundo Deportivo. Neymar, mibu 27, akomaki mosani ya ntalo koleka na molongo nsima PSG esombaki ye ba dollars milioni 264 mibu mibale mileki. Neymar atiyaki mingete 51 mpe azalaki na masano 58 na PSG."	https://www.voalingala.com/a/neymar-atikali-na-psg-(nkasa-ya-sango)/5066650.html
business	Tshisekedi asengi na molongo misolo mpo na kosunga RDC kobatela zamba	"Président Félix Tshisekedi abwaki mbela na baye banso ya molongo kosunga ekolo Congo démocratique kobatela zamba na yango. Ezalaki na bokutani Climate Action Summit 2019 na New York, USA. ""Soki zamba ya RDC eziki, koleka 52% ya mayi ya kati ya mboka nde ekokende na yango elongo. Kolimwa ya écosytème eye ekomema likama monene mpe ekobebisa kimya ya climat na mokili,"" elobi M. Tshisekedi. ""Tosengi baye banso tosalaka na bango kopesa maboko mpenza na misala ya mbulamatari na ngai ya kobatela zamba ya Congo. Lisungi yango esengeli esalama na nzela ya misolo mingi mpenza,"" eyebisi M. Tshiskedi. Abakisi ete boyokani ya makasi mpe bopesi ma makoki ya techonlogie yango ekopesa nzela na misala mikowumela mpo na kokitisa gaz ya effet de serre eye ememi réchauffement climatique ya planète. Gaz ya effet de serre ezali mopepe moye mozongaka likolo soki moyi ebeti eloko lokola kitala. Mopepe yango mozikisaka oxygène na gaz mosusu ya litomba mpo na bikelamu lokola bato bapema. Yango nde ematisi moto na mabele (planète Terre) [Réchauffement climatique]. M. Tshisekedi akundoli ete zamba mpe tourbières nde ekangaka 30% ya gaz effet de serre. Etuka ya kati ya Afrika, mingi mpenza RDC, ezali na 250 millions ya ba heactares, na stock ya 70 milliards ya ba tonnes ya carbone maye mamelaki pene na 750 millions ya gaz carbonique (CO2) mobu na mobu… masalaka mosala makasi ya kotambwisa climat. M. Tshisekedi alaki kosala nyonso mpo na kobakisa motango ya bisika bibatelama (aires protégées) kati na yango mayi, na etando mobimba ya ekolo Congo démocratique."	https://www.voalingala.com/a/tshisekedi-asengi-na-molongo-kosunga-rdc-kobatela-zamba/5095224.html
health	IGF epesi na bazuzi dossier ya misolo mya COVID mpe ekebisi baye bazali kopekisa misala ya kolonga ba compensations	"""Inspection générale ya Finances ekuti makambo malakisi bosaleli bobe bwa misolo (faits de mégestion caractérisé) mpe tosili tomemaki makomba mango na misala mya bosembo,"" elobi mokambi ya sika ya IGF na bapanzi sango na Kinshasa. ""Tondika dossier ya yango mpo ete misala mya bosembo misala maye masengeli. Tozali kolikya ete misala mya bosembo mya mboka na biso mikoka kongaka baye bazali kati na bosaleli misolo na lolelenge mabe boye bomonisami,"" eyebisi Inspecteur général chef de service de l'inspection générale des finances Jules Alingete. Misolo mya COVID mizalaki kati na bolukiluki IGF esalaki mikolo mileki. IGF elandelaki ministère ya bokolongono, misala mya bitumba na COVID mpe INRB (Institut national des recherches biomédicales). IGF etalaki mpe bosaleli mya compte général ya l’Etat na Banque centrale, encadrement ya dépense ya république, mpe bozongisami ya ba dévises (misolo mya bapaya). M. Alingete alobi ete ekolo ezali kobungisa 5 milliards ya ba dollars na ba exonérations (ndingisa ya kofuta mpako te) mpe 1,5 milliards ya ba dollars na ba compensations ya lokuta. ""Tika na yebisa bino ete ba exonérations mpe ba compassassions ekoma lolenge ya mayele ya koyiba misolo ya l’Etat,"" ebeti sete M. Alingete. Alobi ete bolukiluki bominisi ete 1.300 exonérations ezali na mboka mpe yango ezangisi ekolo 5 milliards ya ba dollars. Mboka ezangaka 1,5 milliards ya ba dollars mpo na ba compensations. Compemsations ezali boyokani mpo ete compagnie to moto songolo afuta mpako te mpo na l’Etat esengeli afuta ye nyango to mpo l’Etat ekwayisamaki na bosambisami. M. Alingete ayebisi ete misala mizali kosalama mpo na kosukisa compensations nyonso ya lokuta. Kasi akitisi mitema mya baye bazali na ya na ba compassassions ya solo lokola ba pétroliers mpe miniers mpo ya bango ekotikala. M. Alingete asakoli ete kaka 1% ya bana mboka nde bazwa mbano ya ba compassasions ya lokuta. ""1% wana ezali bato bazali na nguya baye bazali kosala nyonso mpo na mosala na biso mokoba te. Ezali mpo na bolamu ya mboka nde tozali kosala mosala,"" elobi M. Alingete."	https://www.voalingala.com/a/igf-epesi-na-bazuzi-dossier-ya-misolo-mya-covid-mpe-ekebisi-baye-bazali-kopekisa-misala-ya-kolonga-ba-compensations/5542418.html
sports	RDC na finale ya AfroCan samedi na Kenya	Ba Léopards ya Congo démocratique baleki na finale ya Afrocan to mpe momekano ya bikolo ya Afrika ya basketball mpo na basani babetaka na ba championnats nationaux. Ba Léopeards balongaki jeudii ba Palanka Negra 84 na 78, na Bamako na Mali esika wapi phase finale ya Aforcan 2019 ezali kobetama. Yambo na yango, RDC elongaki Tchad 67 na 60, na demi-finale. O’mokolo ya mposo, Congo démocratique nde ebeti finale na Kenya. Kenya nde elongaki Maroc 96-66 na démi-finale.	https://www.voalingala.com/a/rdc-na-finale-ya-afrocan-samedi-na-kenya/5016886.html
health	Brazzaville esakoli kotiya na quarantaine bato banso bako wuta France, Chine, Corée S. na Italie	Bakonzi ya Congo-Brazzaville basakoli ete bakotiya na quarantaine bayi mobembo banso bakowuta na France, Italie, Chine, Corée du Sud na Iran, esika wapi bokono bwa coronavirus bozali kongala. Ministère ya affaires étrangères eyebisaki ba ambassades banso ya bikolo ya bapaya na Brazzaville. Kasi mokano mwa motiyamaki nanu te na mosala kino mpokwa. Baye bakitaki na mpepo ya Air France ewutaki Paris jeudi na mpokwa bazongaki ndako nsima na kozwama température na bango na libanda ya mpepo. . Kaka mwasi moko nde asimbamaki mpo nzoto na ye ezali moto mpo azwaki mangwele ya hépathite B. Kolanda mokano ya mbulamatari, ba tests ya COVID-19 	https://www.voalingala.com/a/brazzaville-esakoli-ete-ekotiya-na-quarantaine-bato-banso-bako-wuta-france-chine-cor%C3%A9e-s-na-italie/5317030.html
business	Washington ezongisi etumbu likolo na Dan Gertler nsima na bolongoli Trump asalaki	"Mbulamatari ya Joe Biden ezongisi etumbu likolo na hommes d’affaires Dan Gertler mwa mikolo nsima na bolongoli na yango na Donald Trump, mokonzi oyo atikaki ebongai le 20 janvier. ""Kopesa etumbu na Dan Gertler na 2017 ezalaki politiki malamu ya USA na ntango wana. Nasepeli komona yango kozongisama,"" ekomi mokambi ya Commission ya mambi ba bondeka na bikolo bya bapaya na Sénat ya Amerika, sétaneur ya Amerika Jim Risch, républicain ya état ya Idaho, na Twitter. ""Kaniaka nde likambo limemi bozongisami nsima mpe botiami pembeni ya bana ba RDC mpe USA esengeli kokoba kosalela makoki ma yango na ntina ya kosunga kosilisa yango,"" ebakisi sénateur Risch. Mposmoko yambo na Donald Trump kolongwa na bokonzi, mbulamatari ya Amerika elongolaki etumbu ya moyi Israel Dan Gertler mpe epesaki ndigisa ye kosala lisusu mombongo to mosala na ye kino janvier 2022. No media source currently available Mokano ya mbulamatari ya Donald Trump ememaki nungu nungu mingi ya ba ONG mpe bayi politiki mingi na mokili, koleka mingi mpenza ba démocrates. Mobu moleki, Dan Gertler asakolaki ete fungolaki misala mya ye na bana ba RDC, na compagnie ebengami ""Ya Biso"" mpo ete bango mpe bakoka kotia misolo na kati. Baike bafundaka ye na kosomba makoki ma Gecamines na ntalo ya nse mpenza na nzela ya nyongo mpe koteka yango na ntalo mingi mpe kokoba kosalela yango na mpo na ye moko. Dan Gertler azalaka na boyokani malamu na mokonsi ya kala Joseph Kabila."	https://www.voalingala.com/a/washington-ezongisi-etumbu-likolo-na-dan-gertler-nsima-na-bolongoli-trump-asalaki/5806622.html
health	Budget ya COVID-19 kino sika ezali ya 135 millions $ (Dr. Muyembe)	Dr. Jean-Jacques Muyembe alobi ete misala ya bitumba na COVID-19 mimonisa bosenga bokazli ya 135 millions ya ba dollars na ntango eye. Budget ekoki kobwanga soki bosenga bomati. Bato ya sika basato basusu bakisami na motango ya baye bazwi coronavirus ya sika to COVID19 na ekolo Congo démoncratique, esakoli mokambi ya Cellule technique ya bitumba na bokono boye bopanzani na mokili mobimba. Kolanda Dr. Jean-Jacques Muyembe, mokambi ya misala miye motango ya bakoni mokomi na tuku mintai na moko. Asengi na bato banso koboya kolanda sango ya lokuta na ba réseaux sociaux mpe kotosa malako mapesami na bakambi ya bitumba biye. Dr. Muyembe alobi mpe lisusu ete soki bakonzi bayebi kokanga commune ya Gombe, ekopesa nzela ya kongela virus ya VOCID-19 kopanzana na ba communes misusu ya engumba Kinshasa mpe bituka misusu. Misolo myango mikotelama na mistere ya bokolongono, eyangoli Dr. Muyembe na mituna ya TOP Congo Fm.	https://www.voalingala.com/a/budget-ya-covid-19-kino-sika-ezali-ya-135-millions-(dr-muyembe)/5347179.html
health	Tshisekdi na Kamala Harris basololi mpo na Ebola, bokengi na makambo masusu	"Président Félix Tshisekedi na vice-présidente ya Etats-Unis Kamala Harris basololi vendredi  na visoconférence, elobi bayi présidence ya RDC. Masolo ma bango masalaki 45 minutes mpe balobelaki mingi mpenza Ebola, COVID-19 mpe bokengi, eyebisi Maison Blanche lokola mpe bayi présidence ya RDC. Vice-présidente Kamala apesaki losako na M. Tshikedi mpo na kozwa bokambi bwa Union africaine. ""Batalaki mpe lolenge ya koyikisa makasi na bobateli bokolongo, kokolisa mombongo na etuka mpe kokekala misala, kotombola makoki ma bomoto mpe bokambi bolamu, mpe kopesa biyano na maye matali mbongawna ya climat,"" elobi liyebisi ya Maison Blanche, Bakonzi babale balobeli mpe maye mazali kosalama na politiki na RDC mpe liwa lya ntoma ya Italie Luca Attanasio o’mwa yambo moleki na Kibumba, na Nord-Kivu. VP Kamala abetaki sete na maye matali bobuki ya mamakoki ma bomoto na Tigrée, etuka ya Ethiopie, epayi bitumba bizali kongala. Bakonzi babale bondimi kosala elonngo mpo na kokitisa matata, kopesa maboko na masolo, mpe komema kimya na monyele ya RDC mpe na etuka ya kati ya Afrika. Président Tshisekedi alimboli maye asalai mpo na kozwa majorité mpe kotia na esika ministre wa Yambo mpo na kokoka kosalela politiki na ye. Ezali mbala ya yambo vice-présidente Harris, mwasi ya yambo mpe moyindo ya yambo akomi ebonga na ye, asololi na mokambi ya RDC."	https://www.voalingala.com/a/tshisekdi-na-kamala-harris-basololi-mpo-na-ebola-bokengi-na-makambo-masusu/5794437.html
politics	Soudan elaki kotinda Béchir na CPI mpo na génocide na Dardour	"Bakonzi ba Soudan basakoli ete bakotinda na Cour pénale internationale (CPI) mokonzi ya kala Omar el-Béchir elongo na bakambi basusu babale basengamaka wuto koleka mibu zomi  mpo na ""génocide"" mpe mbeba ya bomoto na Darfour. ""Likita lya mbulamatari ezwi mokano ya kopesa bato balukama na CPI,"" esakoli ministre ya mamni ya Bapaya, Mariam al-Mahdi. Alobi yango na bokutani na Soudan, na Karim kham, procureur général ya tribunal eye ezalaka na La Haye (Pays-Bas). Esengeli yambo motkano mwango mozwa ndingisa ya Conseil souverain misala mya likolo koleka na Soudan, miye misangisaka ba civili na basoda. Mwana ya ministre wa Yambo ya kala Sadek al-Mahdi oyo akweyisamaki na bokonzi na coup d’Etat na M. Béchir, ministre ya mambi ya Babaya alobi ezali ""litomba mingi"" kosala elongo na CPI mpo été ""baye bazwaki mpasi bazwa bosembo mpoe bitumba na Darfour"". Na mibu 77, M. el-Béchir akweyisamaki ye mpe na bokonzi na février 2020, nsima na mibu 30 ya bokonzi ya makasi, kolanda botelemeli ya ba civili bobandaki na nkanda ya bomati ntalo y amapa. M. el-Béchir aboyaka kondima boluki kokanga ye CPI ebimisaki."	https://www.voalingala.com/a/soudan-elaki-kotinda-b%C3%A9chir-na-cpi-mpo-na-g%C3%A9nocide-na-dardour/5999125.html
