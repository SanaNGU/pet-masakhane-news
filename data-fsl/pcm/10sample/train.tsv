business	Electricity workers for Nigeria suspend strike	Nigerian electricity workers don suspend dia nationwide strike, wey don cause total blackout for different parts of di kontri. Di electricity workers under di joinbdodi of di National Union of Electricity Employees (NUEE) and Senior Staff Association of Electricity and Allied Companies (SSAEC) gree to suspend di strike, following di intervention of di Minister of Labour and Employment, Sen. Chris Ngige. Ngige bin summon one emergency toktok meeting between di Federal Goment and di electricity workers on Wednesday to resolve di issues wey cause di strike. Di workers bin alleged contravention of dia Conditions of Service and Career Progression, stigmatisation of electricity staff by di Office of the Head of Service of di Federation and refusal of di market operators to fund di payment of entitlements of ex-PHCN staff as dem agreed for di 2019 agreement. Wen e dey follow tori pipo afta di meeting wey happun for Abuja on Wednesday, di President of NUEE, Comrade Joe Ajero, say dem don ask dem to stop di strike action. Ajaero dey hope say di federal goment no go do dem one kain  ontop di mata wey don dey for ground tey tey. E say dem go pause di strike and wait for two weeks as dem gree for di meeting for di goment to address dia grievances. Wen e also follow tori pipo yarn, Ngige say afta dem don do toktok wella ontop di mata for hand dem  gree to constitute one bipartite committee to chook eyes into di grievances of di electricity workers and report back in two weeks. According to Ngige, di members of di committee include di Minister of State for Power, Jeddy Agba(Chairman),  Permanent Secretary, Office of the  Secretary to goment of di Federation, Permanent Secretary, General Services, Office of di Head of Service of di Federation, Permanent Secretary, Federal Ministry of Labour and Employment, representative of BPE and two representatives from NUEE and SSAEC. Di committee get two weeks to report back to di whole house. Di union bin threaten to begin strike from 17th August 2022 so dat goment go listen to dia demands. Wetin di Transmission Company of Nigeria workers dey ask for na : Dem say dem no go call of di strike until goment answer dem. Di Federal Goment say dem dey hold discussions wit di organized labour in order to proffer resolution to various issues wey don make electricity workers in di konytri to begin strike. Di Minister of Power, Abubakar Aliyu reveal dis to di State House correspondents after di Federal Executive Council meeting wey President Buhrai chair on Wednesday. E tok say di issues in contention center around employment wey dey largely under di purview of di Head of Service and not di Ministry of Power. Official of TCN bin tell BBC Pidgin earlier say “if goment to solve dis issue now e go affect di economy of di kontri and pipo go begin soend money buy fuel wey goment increase price from 165 naira to over 170 naira per litre to power dia business and dis go increase cost of goods and services. Di goment begin di privatisation of the power sector in 2000s. For 2013, dem privatized 11 electricity distribution companies (DISCOs) and six generating companies (GENCOs) while retaining 100% ownership of di Transmission Company of Nigeria. But corruption and inefficiency don pafuka im progress. Nigeria’s power generation dey mostly thermal and hydro wit installed capacity of about 12,522 Megawatts. But, di constant collapse of di national grid since di start of di year don make am to only able to distribute about 4,000MW; wey dey result to epileptic supplies of electricity to cater for over 200 million pipo. Incessant power cuts don force plenti Nigerians, wey include entrepreneurs to rely mostly on petrol or diesel powered generating plants to power dia homes and businesses. Di distribution companies for some states issue statement to inform dia customers about how di strike go affect dem.	https://www.bbc.com/pidgin/articles/clmke152m0do
sports	Francis Ngannou vs Ciryl Gane: Di Cameroonian retain im title as UFC 270 heavyweight champion	Francis Ngannou remain di UFC heavyweight champion afta e defend im title against undefeated interim champion Ciryl Gane for UFC 270. Di judges declare am winner wit 48-47 48-47 and 49-46. Di game happun on Sunday 23 January 2022. Afta di fight, Nigerian and UFC champion Kamaru Usman wey follow dey Francis corner enter ring to tok say dis na di evolution of Francis fighting style as e change from power punches to technical fighter. On im victory, Francis say e know say Ciryl go dey tough and e say Ciryl try well-well, but im coach tell am to calm down. Francis add say e hurt im knee three weeks to di fight but e say e bin wan make pipo know say im don improve as a fighter dat is why e decide to go on wit am. E thank im team family and friends and acknowledge di plenti love from im kontri Cameroon. For im future, e say boxing  still dey for im mind and e go do am before im retire For Ciryl, e tok say e dey disappointed wit im performance and e hope say e go improve. Ngannou, 35, na one di most powerful and dominant figures for MMA history, and e bin don win im past five fights through knockout. Gane, 31, bin hold one perfect 10-0 record wit seven consecutive wins for di UFC, even as e just turn professional for 2018. Di two fighters get history. Dem be old sparring partners, Na Ngannou former head coach Fernand Lopez train Gane. Di fight between Francis Ngannou and Ciryl Gane bin take place for di Honda Center for Anaheim, California. Ciryl wey dey blue corner don dey dance enta di octagon ring. E wear all black and dey waka small-small with smile on im face. Ciryl wey come from France hold French flag. E don pull cloth and dey collect teeth guard as referee dey check am before e enta ring. Ciryl dey known for im technical ability and fans dey wonda if e go fit stop Francis power. Ciryl no fight for most of 2020 becos of Covid19. Francis don dey waka come. E wear all black and e dey bounce to Drake's song God's plan. Francis come from Cameroon and e dey popular for im heavy punches and power. E don pull cloth and referee dey check am before im enta ring. Nigerian and UFC champion Kamaru dey Francis corner. E follow am waka come ring. Dis na UFC heavyweight fight and both men don ready for dis morning main event. Referee for dis fight na Herb Dean. Ciryl na interim UFC champion and e carry im belt come. Francis na defending UFC champion. Francis sef carry belt come. Na five rounds we dey go. Fight don start. Francis throw two body shots. We still dey round 1. E remain 2 mins 30 secs. Ciryl don throw kick wey land. Ciryl dey move well well. Francis dey try knock am out with im shot. Both men don lock for corner but Francis throw knee. Ciryl sef land knee. Ciryl land kick. 10 secs remain. Round one don end. Francis team dey ask am to change in technique and give straight blow and upper cut. Round two don start. Ciryl land kick for Francis belle. Ciryl dey kick Francis left leg. Ciryl land jab for Francis head. Francis no dey move, Ciryl don land anoda kick. Francis don land kick for Ciryl body. Francis land blow for Ciryl head. 10 secs remain. Round two don finish. No action for dis round. Ciryl coach tell am make e dey hit Francis with im legs and make im drink water. Dem also tell am make e continue dey move well well around di ring. Round three don start. Francis don slam am o. Francis hold am for ground Francis pin Ciryl. Francis lock am well. But Ciryl don stand up. Francis don give am judo throw. Dey still dey locked. Dem dey locked inside corner. Ciryl don use spinning elbow comot di lock. Francis don land Ciryl  for ground again. 10 secs remain for dis round. Dis round don finish. Francis team say make im continue dey find upper cut and straight blow. E be like say Francis don dey tire and Ciryl still dey move well. Ciryl land jab. Ciryl give spinning turn kick to Francis belle. Francis don hold Ciryl for corner. Francis don land am for ground for di third time. Francis pin am for centre of ring. Francis don land am for ground again. One min remain for round four. Francis land knee for Ciryl chest. Francis pin am for ground. 10 secs remain. Round Four don finish. Na di decider be dis. Ciryl don start with di kicks again. E dey kick Francis leg. Ciryl land good combination. Two punches e land for Francis face. Ciryl don make mistake. Francis don turn am. Ciryl manage lock Francis leg. Francis don free im leg. Francis dey on top am. And e remain one min 34 secs. Francis lock am for centre of ring. But e be like say Francis don tire. Francis dey on top am and e remain 10 secs. Fight don finish. Both men look tired well-well.	https://www.bbc.com/pidgin/sport-60097466
health	Coronavirus tips: How Ghana dey use drone technology fight Covid-19 pandemic	"Ghana start dey use drone delivery technology in de fight against di new coronavirus (Covid-19) disease pandemic wey hit de country. California based company, Zipline wey get dema drone-delivery operations for Ghana start dey fly samples for testing from over 1000 health facilities for rural Ghana go testing centres for Accra den Kumasi. Dem start dey fly some 51 samples from Omenako drone distribution centre go Noguchi Memorial Institute for Medical Research wey dey Accra from Friday April 17, 2020. Zipline CEO, Keller Rinaudo reveal say ""Zipline wan help Ghana in dema fight against COVID-19 pandemic."" ""Using de contactless drone delivery to transport COVID-19 test samples go allow de government respond to de pandemic den help more lives fast,"" Keller Rinaudo talk for statement inside. De use of Zipline drones dey increase de speed at which samples dey catch medical testing centres which dey analyse samples for covid-19. Before de use of drones, Ghana dey rely on truck delivery which dey take time. Issue of distance, road traffic den tins dey reduce number of samples wey health workers fit test. But with drones which fit travel 70 miles/116km's round trip, covid-19 testing centres dey receive samples within hours which dey help dem run more tests. Ghana Prez Akudo-Addo believe say Ghana go fit fight de pandemic if de country fit run more covid-19 tests for places. Ghana so far test some 68,000 people for covid-19 out of which 1042 people test positive for de virus, 99 recover wey 9 die."	https://www.bbc.com/pidgin/tori-52372336
health	Coronavirus update: Landlady remove roof and door from house of tenant wey dey owe rent	One Kenyan woman wey fail to pay her rent last month no get front door and roof again inside her house as her landlady vex comot am. Local broadcaster Citizen TV reports say Ruth Shiundu, wey be widow, say she no fit raise 11,000 Kenyan shillings ($102; £84) because di coronavirus pandemic affect her okrika business. Ruth wey get four pikin bin pack enta di house for di capital, Nairobi, last December and she dey always pay her rent for di one-bedroom house without fail. Madam Ruth wey dey sell Okrika bed sheets tell tori pipo say, last Monday, di landlady carry some group of youths go di house and remove di front door with one angle grinder. All di try wey di local administrator for di low-income area of Kawangware try to chook mouth for di mata fall for deaf ears. Den on Tuesday, di landlady come with worker to remove parts of di roof. Madam Ruth wey tears dey for her eyes follow di television station, Citizen TV tok with Swahili language on top wetin happun:	https://www.bbc.com/pidgin/tori-52757842
sports	Idrissa Gueye: Senegal midfielder go do medical with Paris St-Germain	Senegal international Idrissa Gueye go do im medical with Paris St-Germain wey go clear road for di Everton midfielder to join di French Champions. Di 29-year-old join Everton from Aston Villa for £7m for 2016 and tori be say im dey leave for over £25m. Gueye don play 108 times for di Toffees for all competitions. Tori be say im show for Paris on Sunday and e suppose do im medical on Monday. Im be di second Everton player wey dey leave di club inside one week afta di club sell Ademola Lookman to RB Leipzig. Everton Manager Marco Silva don already sign midfielders Andre Gomes and Fabian Delph, as well as goalkeeper Jonas Lossl, but im say im hope to sign anoda five players before di transfer deadline on August 8.	https://www.bbc.com/pidgin/sport-49155105
health	Trump: Dexamethasone, remdesivir, Regeneron, wetin be dis 'Covid' drugs doctors use for US president coronavirus treatment?	"US President Donald Trump don return back to White House to continue im treatment for coronavirus after three-night wey e stay for hospital. Di president remove im mask for di balcony of di White House, wia different staff and aides don bin test positive for di virus for recent days. E later tweet say; ""Feeling really good. Don't be afraid of Covid. Don't let it dominate your life."" Plenti pipo still dey ask questions on top how serious Presido Trump covid-19 sickness dey and how im treatment dey like. Normally, Treatments fall into two camps - those wey dey directly attack di virus and dey more likely to dey useful for di first phase and drugs to calm di immune system wey dey more likely to work for di second. Since President Trump test positive for coronavirus, e don dey receive some number of different drugs, according to wetin im doctors reveal. So which drugs dem dey use and wetin e tell us about Trump condition? Dis steroid dey save lives by calming di immune system, but dem need to use am for di right time. Give am too early and di drug fit make tins worse by hindering di body ability to fight off di virus. Dis no be di kind of drug wey you go usually give pesin wey dey di ""mild"" stage of di disease. One trial of di drug wey take place for UK show say di benefit dey come in for di point wey pesin need oxygen - wey Presido Trump receive briefly. World Health Organization advise di using of di steroid for ""severe and critical"" cases. Dis na combination of antibodies, wey dis company Regeneron dey make, and e dey mimic di human being immune response. Di antibodies physically stick to di coronavirus so dat e no fit get inside di body cells and dey make di virus more ""visible"" to di rest of di immune system. Dem first develop dis antiviral drug as treatment for Ebola.  E dey work by confusing di virus as e look chemically similar to some di raw materials di virus need to replicate. Dis dey scata di virus ability to make thousands of copies of itself. Clinical trials don show say di drug dey cut di duration of symptoms from 15 days down to 11. But no evidence don show weda dem don save live with remdesivir. President Trump doctors tok say e also dey take zinc, vitamin D, famotidine, Melatonin and Aspirin. E no dey clear if any of these na purposely for Covid 19. Zinc na mineral wey get role for di immune system, but no evidence on show say dis kain supplements dey improve pipo ability to fight di virus. Vitamin D dey known as di sunshine vitamin as e dem form for di skin as response to sunlight. E also get role to play for healthy immune system, but again no evidence don show say taking supplements dey help against Covid 19. Famotidine dey decrease stomach acid production and dem dey use am for pipo with stomach ulcers or reflux. E get one small study wey suggest say e fit help, but dem consider di quality low and researchers don call for more research. Melatonin na hormone wey di body dey make in di evening and e dey help us sleep. Dem dey sometimes give am as treatment for insomnia. Aspirin na pain killer and blood thinner wey dem dey use take reduce di risk of blood clots. Covid patients dey experience unusual blood clotting and e fit also calm inflammation inside di body. Dem don do trials for aspirin in Covid, but no evidence don show if e dey useful."	https://www.bbc.com/pidgin/world-54431213
politics	Boris Johnson win first vote to be Tory leader	"Boris Johnson get di highest number of votes for di first ballot to select di Conservative party leader and next prime minister of UK. Oga Johnson receive 114 votes, Jeremy Hunt carri second wit 43, and Michael Gove third wit 37 votes. Dem knock out three contenders - Mark Harper, Andrea Leadsom and Esther McVey - for secret ballot dem do for House of Commons. Di two most popular MPs na dem Tory party members go vote for later dis month for di final round. Di winner of di contest go succeed Theresa May and dem suppose announce who e be for di week of 22 July. All 313 Conservative MPs follow vote for di first ballot. Oga Johnson say ""belle sweet to win di first ballot, but we get long way to go"". Foreign Secretary oga Hunt say im ""happy"" to carri second, say: ""Dis serious moment call for serious leader."""	https://www.bbc.com/pidgin/world-48628944
business	Why Nigeria central bank give airlines money to settle dia outstanding tickets sales	Di Central Bank of Nigeria say dem don release $265 million to airlines to take settle outstanding ticket sales. Dem say $230 million bin comot as special Forex intervention, while $35 million comot thru retail SMIS auction. Di Director of Corporate Communications Department for CBN, Mr. Osita Nwanisobi, confam di release say di CBN Govnor Godwin Emefiele and im team bin dey concerned ova di kasala wey dey affect di kontri aviation sector. Oga Nwanisobi also add say dem no against any company to recova dia money money but wetin di Bank want na for dem to do am for orderly manner for di pipo wey wan do am. Dis dey come one week afta Emirates airlines say dem go suspend flights to Nigeria from next month becos dem no fitget dia money. Emirates airline for statement on 18 August, say di lack of forex don impact dia operational costs wey dey kontinu to dey pile up for market. Meanwhile Kenya airways say dem dey try collect $28 million from Nigeria, Ethiopia and Malawi. Dis na according to wetin di Kenya Airways Chief Executive Allan Kilavuka  tell BBC. E tok dis one afta di airline say dem record loss of $82 million for di first half of 2022. Lack of dis foreign currency na part of di reasons why di airlines don dey unprofitable in recent years. Di International Air Transport Association (Iata)  say e reach $1 billion wey kontris dey owe airlines across Africa wey fit create serious gbege to di aviation industry wey still dey sufer di effects of di Covid-19 pandemic. Normally, pipo dey buy flight ticket for dia local currency. Di reason na say foreign airlines dey required to sell dia services to customers for di local currency of di kontri wey dem dey operate. Di money gon now dey converted to US dollars and na so di airline home kontri go collect am. But shortage of foreign currency don dey hinder di arrangement.	https://www.bbc.com/pidgin/articles/cz7d5p233rpo
sports	Israel Adesanya: Nigerian UFC 259 fighter fit become MMA legend?	"""For me na about di victories. Di names you collect, di scalps wey you take along di way. I wan be di guy wey take out everyone so that wen dem don tok finish dem go be like, 'na im be di greatest of all time.' Dose na di words of reigning UFC middleweight champion Israel ""Di Last Stylebender"" Adesanya. Di Nigeria-born New Zealand-based fighter bin dey tok ahead of e ogbonge fight against fearsome light heavyweight champion Jan Blachowicz, 38, wey be di headline fight of UFC 259 on 6 March. E go see di undefeated Adesenya, 31, make step up from middleweight as im attempt to become two-weight UFC champion. Irishman Conor McGregor na im be di first fighter for UFC history to win two titles afta e defeat Eddie Alvarez to add di lightweight title to e featherweight crown. Americans Daniel Cormier (light heavyweight and heavyweight) and Henry Cejudo (flyweight and bantamweight) as well as Brazilian Amanda Nunes (bantamweight and featherweight) come follow am afterwards. As Adesenya seek to join dis list of legends Nigerian MMA journalist Babatunde Koiki don explain to BBC Sport Africa wetin make Di Last Stylebender such a formidable fighter. Adesanya dey land one out of every two blows wey e attempt with either of e fists, elbows, knees or feet. Fighters wey land high percentage of dia strikes dey dey more efficient and waste less energy. And with e 80 inch arm reach coupled with e 44.5 inch leg reach for pesin wey get height of 6ft 4inches, Adesanya na nightmare from distance wit fearsome jabs. E dey take im time with e shots wey dey lead to decent 4.10 of significant punches wey e dey land per minute. Everything dey calculated. McGregor bin tok say: ""Precision dey beat power and timing dey beat speed"" dis na di perfect way to describe how Adesanya approach e fights. Pesin no dey record 15 MMA knockouts by accident. Adesanya don master di art of to dey manoeuvre im body away from attempted strikes by e opponents. Im dey absorb an average of 2.33 strikes per minute which, for tough sport like MMA, e dey pretty low. And e all dey down to im superb footwork, head movement and timing wey don help am dance out of range of one punch knockout specialists. Im also get di ability to avoid make im opponent dey take am down to di canvas wia some MMA fighters prefer to fight often as dem dey try force submissions, im don counter 86% of all attempts to put am down. Im sef no dey attempt takedowns, im dey clearly know say e success lie to dey do wetin im know how to do best: kicking and striking opponents into submission. Probably im biggest weapon na im mind. Pipo and e opponents don describe am as being cocky and arrogant. During verbal jousting sessions with e foes during pre-fight media events many don dey on di receiving end of e acidic wit and razor sharp tongue. Im social media barbs na one of a kind and e don manage to get under di skin and of many of those wey don to clash with am. Adesanya don back up every word with e fist for di octagon and im dey unbeaten."	https://www.bbc.com/pidgin/sport-56303990
entertainment	BBNaija new Head of House: Jackie B, Jaypaul be HoH for Shine Ya Eyes Big Brother House	Big Brother Naija housemates Jakie B and Jaypaul don become new Head of House [HoH] for di TV reality show. Di two beat oda housemates on Monday to find di most keys and finish dia task for di weekly game on 30 August. Jackie B and Jaypaul na di number six and 7seven pesins to sit for di Head of House. Di Head of House throne come wit immunity from eviction package for di week plus oda benefit. Di housemates wey don since enjoy di privilege na Peace, Boma, Pere, Maria and Liquorose. Dis week HOH game bin come wit a twist as Biggie announce earlier say dem go get two winners. E no dey clear why but to every game na im unexpected features wey dey make am dey interesting. Biggie call di new twist 'The double heads of House'. And e tok say di rest of di house go get nomination and therefore go dey up for eviction. So far, out of di 26 housemates wey start di reality show some weeks ago, 9 of dem don carry dia load comot from di house. Only one pesin go dey eligible to go home wit di 90million overall winner price. Na Queen be di first housemates to find more than one key during di game. Boma become di first male housemates to finish di challenge. But later Jaypaul overtake Boma to gbab di fastest time for di challenge. Tega follow Boma for back to become di first female to complete di challenge. Jackie B also break record to find di keys and still get di fastest time so far among di ladies. Michael bin search but im no find any of di keys. No be only Michael, Cross also enta di game and comot without any key. Yousef bin dey inside di pool wen time run against am. Whitemoney find just one key	https://www.bbc.com/pidgin/tori-58387343
sports	Transfer News: Iwobi, Smalling and oda transfers wey fit happun before di window close on Thursday	Arsenal don reject  £30m bid from Everton to sign Nigeria International player Alex Iwobi. Tori be say di Toffees go return back to increase di money for di 23-year-old winger- but dia plan na say dia new bid no go pass £40m. Iwobi no wan leave but im go move if di two clubs agree a deal. Di English Premier League transfer window go end on on Thursday, 8 August by  5pm. Everton still dey eye Manchester United defender Chris Smalling to sign am on loan but di club reject dia offer. Smalling don play 323 times for Man Utd, im win di Premier League titles in 2011 and 2013. Romelu Lukaku agent dey London to try to sort out di striker future for Manchester United. Federico Pastorello go meet with representatives from Italian club Inter Milan, to try to find common grounds between di clubs. New Inter Milan coach Antonio Conte make Lukaku im number one target and im neva change im mind ontop di matter. Watford wan sign former Arsenal striker Danny Welbeck. Welbeck wey be 28 years leave Arsenal afta five years dis summer. Watford don follow Welbeck tok and dem believe say di England International player go help dia club if im stay fit. Welbeck wey be 28 years leave Arsenal afta five years dis summer.	https://www.bbc.com/pidgin/sport-49267957
sports	Di top 10 footballers for Forbes 2022 rich list	Kylian Mbappe top Forbes 2022 rich list as di highest-earning footballer. Dis na di first time in nine years wey anoda pesin oda dan Lionel Messi or Cristiano Ronaldo be number one. Forbes dey estimate say Mbappe di Paris St-Germain striker wey be 23 years, go earn $128m (£115.2m) dis season. Mbappe PSG team-mate Messi na second on $120m (£108m) and Manchester United forward Ronaldo dey third on $100m (£90m). Neymar and Mohamed Salah complete di top five. Meanwhile Salah na di only African player wey dey di top ten. PSG and Brazil striker Neymar go earn an estimated $87m (£78.4m) for 2022-23 and Liverpool striker Salah go earn $53m (£47.7m). Di last player to top di list oda dan Ronaldo or Messi na former England captain David Beckham for 2013. Mbappe bin sign one new ogbonge three-year contract wit PSG for May, wey end speculation about a summer move to Real Madrid. Di France World Cup winner don win 11 trophies for di club, including four Ligue 1 titles, since im join dem from Monaco initially on loan for 2017. Erling Haaland, wey don score 19 goals in 12 games for Manchester City since im summer move from Borussia Dortmund, show face for di top ten list for di first time for number six. Di Norway striker na one of four Premier League players for di top 10 along wit Ronaldo, Salah and Manchester City team-mate Kevin de Bruyne. Haaland and Mbappe na di only players on di list wey dey under 30.	https://www.bbc.com/pidgin/articles/c06xjrx2340o
business	Ghana rank top investment destination in West Africa - RMB Where to Invest 2021 Report	Ghana don dey ranked di best country in West Africa to invest in, according to Rand Merchant Bank latest report. Wit de new category, Ghana outperform Nigeria, Ivory Coast, and Senegal dia west African neighbors. Ghana also be di sixth-best investment destination in Africa, according to RMD analysis on Where to Invest in Africa 2021. Operating environment, fiscal scores and development plans -  na di basic key to investment-attractiveness in a COVID-19 world. Dis na wetin de Rand Merchant Bank's (RMB) Where to Invest in Africa 2021 use rank Ghana across de continent. De bank wey dey analyze investment opportunities say Ghana survived recession since demma start de Covid crisis on a stronger footing than some of dia African peers. RMB is the corporate and investment banking arm of FirstRand Bank Ltd., of which First National Bank Ghana is a member. According to author, RMB Africa Economist Daniel Kavishe, dis year's report assess de extent of de pandemic impact on coutries performance. De report note say Ghana economy managed to avoid a recession in 2020 and registered growth of 0.4% — outperforming de SSA economies, wey reduce by 3.2% on average. Dem see de construction, agriculture and services sectors as de main catalysts for strong 4.2% average growth between 2022 and 2023. For 2021 de economy don show steady recovery - with di GDP print in 2Q21 at 3.9%, supported by performance inside both de secondary and tertiary industries. De report project say over de next few years, oil production output go pick up in de near-term. Dis go dey supported by higher oil prices wey go encourage further oil exploration in Ghana, e add. E get similar expectations for gold production, wey dey further supported by goment efforts to stop illegal mining activity - thereby promoting de formal sector.	https://www.bbc.com/pidgin/world-59086003
entertainment	Ghanaian actress Akuapem Poloo: Cardi B under fire for Rosemond Brown jail sentence over nude photo	"Ghanaian actress Akuapem Poloo jail sentence for posting nude photo wit her son dey make pipo drag American rapper Cardi B. Accra Circuit Court sentence di actress wey real name be Rosemond Brown  to three months in prison sake of say she post naked picture of herself alongside her 7 year old son for social media. But Cardi B. say di prison sentence dey too harsh as punishment for Akuapem Poloo. Di singer tok for one tweet as she dey respond to one comment wey ask her opinion on di mata on Saturday. ""I don see a lot of Americans do photoshoots like dat. Even though dis no be my style. ""I no think she bin dey go for sexual more than natural idea. I think jail dey a bit harsh."" Cardi B tok. Di American rapper, wey bin visit Ghana for December 2019, suggest social media probation or community service as alternative punishment. But dis comment no go down well for some pipo body. Demma feel say she dey support wetin no follow for Ghana. Around July 2020, di Ghanaian actress enter wrong side of de law after she post partially nude photo of herself and son online as part of en seventh birthday. Ghana Police invite am for questioning over de incident which spark public outrage sake of how she expose de son online. She plead guilty to three charges wey di court level against am which dey include: De publication of obscene materials, engaging in domestic violence in ways which dey undermine de privacy and integrity of another person. And finally engaging in domestic violence which go fit spoil di dignity of another human being. Accra Circuit Court declare am guilty after she herself plead guilty to de charge dem bring against am. Dem later sentence her to three months in prison say di reason for di punitive sentence be sake of dem wan use dis case serve as deterrent to di general public. However, Lawyers of Akuapem Poloo don indicate say dem go serve notice of appeal against de jail term wey de judge give Akuapem Poloo. Her lawyer, Andrew Vortia tell journalists say now, Akuapem Poloo ""child now dey exposed rather than for de courts to protect am."" Im argue say de actress no be ""habitual offender as she don show remorse, she also pull down de post and she no be indecent lady."" Some social media users also follow Cardi B reason say di punishment wey court serve Akuapem dey too strong."	https://www.bbc.com/pidgin/tori-56791265
politics	South Africa president Ramaphosa dey on track to win ANC race afta cash scandal	"South Africa governing ANC don start dia national conference dis Friday morning to elect new leadership. President Cyril Ramaphosa dey hop to dey re-elected as party leader afta e escape one impeachment inquiry earlier dis week. Dis na afta ANC MPs vote against di adoption of one report wey found say e fit don breach di kountri anti-corruption legislation following di theft of one large sum of foreign currency for im private game farm. Oga Ramaphosa go face off against former Health Minister Zweli Mkhize for di top post. E dey widely expected say di party integrity committee go table dia report about di ""Farmgate"" scandal wey almost cost Oga Ramaphosa im job and one corruption scandal wey entangle im competitor. E dey alleged say Dr Mkhize benefit from one Covid-19 goment tender where communication contracts dey awarded to im allies. Dem go follow dis one by di adoption of credentials - one process wey fit go on for hours and dey usually contested by many factions sake of na dat one go determine which delegate dey eligible to take part and vote. Oga Ramaphosa dey likely to retain im position despite di recent setbacks. Meanwhile, South Africa former President Jacob Zuma say im don launch one private prosecution against im successor Cyril Ramaphosa. Jacob Zuma Foundation make di announcement on Thursday night say President Ramaphosa dey charged for ""serious crimes"" for one Johannesburg court. Dem add say di crimes carry sentence of 15 years for prison. For one response for Twitter on Friday, President Ramaphosa accuse Oga Zuma of ""abuse of legal processes"". E say di charges dey ""completely fake and unfounded"". If you never sabi di details of di scandal wey threaten to end di political career of South Africa President Cyril Ramaphosa not heard here be wetin you need to know."	https://www.bbc.com/pidgin/articles/c51qeyyk3g1o
health	Covid-19 update: Ghana dey ready for de 2nd phase of COVID-19 vaccination, see if you qualify	"Head Ghana dey roll out second phase of COVID-19 vaccination dis week. President Akufo-Addo reveal say on Wednesday, May 19, 2021 to May 26, 2021 de Ghana Health Service (GHS) go start dey give 2nd dose of vaccines. Dis be 12 weeks after de first vaccination exercise wey happen but Prez Akufo-Addo explain say no be everyone wey take de first vaccine go take de second. De second phase of vaccination according to de Ghana Health Service dey target some 300,000 people. According to de GHS, de second phase dey target people who take dema first shot between March 1 and March 9, 2021. Director of Public Health, Dr Franklin Asiedu-Bekoe talk BBC Pidgin say ""we dey look at people who collect de first shot from 1st March to 9th March, 2021."" ""After that when we get de new consignment and we go continue with de rest"" he add. He explain say if dem open give everybody confusion go happen, so dem dey deploy mechanism to notify only those who dey qualify to come. ""We know de names of those we vaccinate so we go send dem SMS. We also go give announcement say make people check dema cards, to know if dem dey fall within de date announced."" On de day of de vaccination, nurses go also dey on ground to check de dates on vaccination cards to ensure say only de right people dey get de vaccine. More vaccines dey come Ghana dey expect some extra 300,000 Sputnik V vaccine which de Food and Drugs Authority already been approve according to Prez Akufo-Addo."	https://www.bbc.com/pidgin/tori-57148675
politics	Osun state election 2022: 'Give us one or two years and you go see wats up' - Davido	"Award winning musician David Adeleke wey pipo alias Davido say e dey very happy wit di victory of im uncle, di Peoples Democratic Party, PDP candidate for di Osun state govnorship election of 2022, Senator Ademola Adeleke. Davido na key figure for Senator Adeleke campaign both for 2018 wen e first contest for di seat and 2022. Reacting to im uncle victory, Davido tell BBC Pidgin say, ""Family na everytin to me, apart from dat, we be di best pipo for di job, give us one or two years and you go see wats up."" E tok for im hometown of Ede, for Osun state, South West Nigeria. Dis no be di first time wey Senator Adeleke contest for di top job of Osun state, e contest for 2018, but afta election result wey dey too close to call and Inec call inconclusive, dem do re-run and e lose to di current govnor, Gboyega Oyetola. Di Independent National Electoral Commission declare di candidate of di All Progressives Congress, Gboyega Oyetola, di winner of di 2018 Osun governorship election. Dem return Oyetola as govnor-elect at di end of di supplementary election dem hold in seven polling units across four local goments. Di APC candidate wIn six ofdi seven units. At di end of di tally of votes, APC candidate score a total of 255,505 votes while PDP candidate score a total of 255,023 votes. Although Mr Adeleke bin lead im APC rival with 353 votes at di end of di first round of ballots, di table turn di oda way afta di supplementary votes wit di APC candidate overtaking and beating di PDP candidate with a total margin of 482 votes. Senator Ademola Adeleke na di uncle of Davido - Davido papa na di senator broda. See oda tins to know about am."	https://www.bbc.com/pidgin/tori-62199487
politics	David Lyon don win APC govnorship primaries for Bayelsa	David Lyon don win di govnorship primaries for di All Progressives Congress (APC) for Bayelsa state afta primaries for di eight local goment for di state. Lyon win wit total of 42,138 votes followed by one of di female aspirants, former police commissioner Diseye Nsirim Poweigha wey get 1,533 votes. Odas wey follow contest na Preye Aganaba, Prince Ebitimi Amgbare, Ongoebi Maureen Etebu and di main opponent Sen. Heineken Lokpobiri wey get 571 votes. Dis one mean say David Lyon go face di PDP candidate, Douye Diri and odas for di election wey go hold for 16 November.	https://www.bbc.com/pidgin/tori-49583034
sports	Everton 2 - 1 Arsenal: Richarlison, Gray goals save Everton from Arsenal for EPL match	Demarai Gray injury-time strike help Everton beat Arsenal during Monday night Engligh Premier League game. Richarlison 79 minute goal na im equalize Arsenal half time lead from Martin Odegaard goal for 47 minute. Video Assistant Referee disallow two goals from Everton Richarlison before im eventual equalizer and Gray winning goal. Di gunners bin dey try to recover from dia 3-2 loss to Manchester United on Thursday - dia second defeat in 13 games. But Everton wey dey without dia striker, Dominic Calvert-Lewin dey also hope to return to winning ways. Though last season di Toffees win di two legs wen dem meet Arsenal, e no clear if na so e go be dis season. Everton defender Yerry Mina don recover from injury and e fit play im first match for di first time since 2 October. Salomon Rondon still need to do scan on im hamstring injury, while Mason Holgate go dey available afta im suspension. Granit Xhaka and Sead Kolasinac neva still fit fully. But Arsenal midfielder Bukayo Saka fit return to di starting line-up  afta e come as substitute against Manchester United sake of a minor injury. Di match go also be some kain supremacy battle between Arsenal goal keeper Aaron Ramsdale and Jordan Pickford of Everton on who suppose be England number one keeper. Everton no dey impressive for some time. Mark Lawrenson, BBC Football expert say Everton don get only two points from dia last eight games. Dem also manage to score only five goals in di process, Lawrenson wey pipo know as Lawro tok. Lawro believe Arsenal, despite dia loss to Manchester united for dia last match get better chance to win di match. Prediction: 1-2	https://www.bbc.com/pidgin/sport-59545363
politics	Tinubu get all e take to lead Nigeria - APC	"Di All Progressives Congress (APC) for Lagos don delare say di party national leader, Bola Tinubu, get all e take to lead di kontri. According to dem, if Tinubu decide to run for 2023 presidential election, e no go dey out of place if you check im political record. According to local tori pipo, APC Secretary for Lagos, Lanre Ogunyemi, tell tori pipo say Tinubu get every fundamental right as a Nigerian to become di next president. ""Tinubu get all e take to lead dis kontri and he get every fundamental right as a Nigerian to reason am; e now dey left for Nigerians to accept or not, e now dey left for di party to decide who go flag dia ship as presidential candidate for 2023. ""Weda e don brief us or give us sign, weda pipo dey against am or not, we dey sure say e get everything to lead dis nation,"" e tok. E add say di APC national leader don contribute to modern Nigeria and dey regarded as di Moses of dis generation. ""Whichever way e go, make we decide say if e go to di South; make we decide weda e go go to di Southwest or Southeast and wetin we dey reason na worth am, who fit  who fit carry Nigeria go wia e suppose be."" E tok. Dis wan dey come even as for 2019, Tinubu deny rumour wey dey spread say im get plan to contest 2023 presidential election and take ova from President Muhammadu Buhari. Oga Tinubu wey also be former Lagos state govnor, tok say im no sabi di group wey dey carri im mata for dia head and dey campaign on behalf of am at dat time."	https://www.bbc.com/pidgin/tori-51625214
business	Ghana, Germany relations: Akufo-Addo Ghana plus Angela Merkel German ties explained	"Ghana plus Germany relations be of utmost importance, President Nana Akufo-Addo declare dis week. But wen plus how de west African gold coast and de Western European industrial nation start dis relation? President Akufo-Addo say Ghana dey draw inspiration from de success tori of North Rhine-Westphalia and Germany. North Rhine-Westphalia be Germany's most populous and industrial region. ""We desire to walk hand-in-hand with North Rhine-Westphalia and Germany sake of ""we share attachment of common values. ""And respect for individual liberties and human rights, respect for rule of law and respect for human principles of democratic accountability"". President Akufo wey country dey against gay and LGBT+ pio tok for speech for dema 75th anniversary celebrations. He continue tok say ""we want to build progressive and prosperous nation"". But for de same occasion, Ghanaians in Germany shouted at Akufo Addo to fix de country so demma fit return home. According to Akufo Addo, Ghana be determined say dem go participate fully for de global market place for de basis of things de country dey produce and not for raw materials export. De president tok all dis sweet things wen e meet German Chancellor, Dr. Angela Merkel dis week for Dusseldorf wey dey Federal Republic of Germany. Ghana plus Germany diplomatic relations dey more than 60years. Since Ghana independence, de two countries bilateral development cooperation dey exceed 1.5 billion euro. Ghana plus Germany dey collaborate on a number of diversified interests like youth development, entrepreneurship and on de environment. So far, Germany be one of de main vehicle suppliers to Ghana. De president tok say de establishment of big companies like Volkswagen car assembly in Accra be welcoming news wey more companies dey ready say dem go come Ghana come set-up. Akufo Addo further tok say na im priority be say dem go increase trade and investment cooperation cos dat be one of de way dem go develop healthy economic relations with North Rhine-Westphalia and Germany and de rest of de world. If Ghanaian products be high for global value chain, na im go create jobs give de teeming youth. President Nana Addo extend wishes on behalf of de Economic Community of West Africa States (ECOWAS) wey im be chairman, to de people of North Rhine-Westphalia."	https://www.bbc.com/pidgin/media-58339455
politics	PDP win all seats for Bayelsa LGA elections, APC boycott am	"Nigeria main opposition party Peoples Democratic Party (PDP) don win all chairman and councillor seats for di local goment elections wey hold for Bayelsa State, on Saturday 10 August, 2019. Local tori pipo report say voter turnout bin dey low but di conduct of di elections bin dey peaceful. Chairman of di Bayelsa State Independent Election Commission BYSIEC, Dr. Remember Ogbe tell BBC Pidgin say di election hold for di 8 local goment areas for di state and na one of di best election dem don record for di state as e bin dey very peaceful.""For election wey record over 60% voter turnout, na di work of God say we do di election and no violence, nobody die, everywhere dey very peaceful and we thank God.""Dr Ogbe say 44 of di 91 political parties na im participate for di election but di main opposition party, di All Progressives Congress (APC) dey among di political parties wey no follow participate for di elections. Di BBC try to reach APC chairmo Jotan Amos for phone to try explain why im party boycott di elections, but im no respond."	https://www.bbc.com/pidgin/tori-49308880
entertainment	Baba Ijesha: Actor alleged rape case timeline, Yomi Fabiyi, Princess, Iyabo Ojo react	Baba Ijesha suspected defilement case don reach one week since police arrest di Nollywood film actor. Actor Olarenwaju James AKA Baba Ijesha dey popular for mostly Yoruba and English movies. But now e dey trend for social media sake of alleged rape case wey involve a minor for Lagos, according to police. New informate come out afta Nigeria popular comedienne Princess react to pipo wey dey demand for di CCTV evidence. Princess for new video she post claim say di suspected sexual abuse happun for her house. Im matter become wetin Nigerians dey tok about since im arrest by di Lagos state police command Police for Lagos arrest 48 years old Baba Ijesha on Thursday April 22, 2021 and investigation start since dat time. As at Thursday 29 April, 2021 police tell BBC Pidgin say di actor Olarenwaju James AKA Baba Ijesha still dey dia custody. Since im arrest Nigerian film actors and entertainers begin argue over di mata: Iyabo Ojo, Biodun Okeowo, Tonto Dike and Femi Branch na some of those wey want make di Law catch up with Baba Ijesha Kehinde Adams, Yomi Fabiyi and some oda actors say make everi bodi dey patient make police finish dia work. Plenty Nigerians don also put mouth for di matter as dem ask dem ask police to finish di investigation on time make di matter go court. Police never fit carry Baba Ijesha go court sake of di strike by Judicial Staff Union of Nigeria wey make courts no dey function. Tok-tok pesin for di Theatre Arts and Motion Pictures Practitioners Association of Nigeria (Tampan) Yemi Amodu for di statement wey dem bring out condemn di defilement case but say make everi body wait till court find am guilty. BBC Pidgin find out say dem never bail Baba Ijesha and investigation ontop di mata still dey go on.	https://www.bbc.com/pidgin/tori-56935415
business	Gas prices increase as Russia cut German supply	"Gas prices don increas afta Russia further cut gas supplies to Germany and oda central European kontries afta dem draw ear wit warning say dem go do am early dis week. Europe gas prices dey up by like 2% trading above one earlier all-time high afta Russia invade Ukraine. Critics accuse di Russian goment say dem dey gas as political weapon. Russia don dey cut flows through di Nord Stream 1 pipeline to Germany, and now e dey operate at less dan a fifth of dia normal capacity. Germany dey import 55% of im gas from Russia and most of am dey come thru Nord Stream 1 - with di rest coming from land-based pipelines. Russian energy firm, Gazprom dey try justify di latest cut by say dem need am to allow maintenance work on one turbine. Di German goment, however, tok say no technical reason for dem to limit di supply. Ukraine dey accuse Moscow say dem dey do ""gas war"" against Europe and to cut supplies dey inflict ""terror"" on pipo. Di UK no dey directly affected by gas supply disruption, as dem dey import less dan 5% of dia gas from Russia. Howeva, dem go dey affected by prices wey dey increase for di global markets as demand for Europe increase. UK gas prices rise 7% on Wednesday so di price now dey more than six times higher than a year ago. However, e still dey well below di peak wey dey notice during di aftermath of Russia invasion of Ukraine. UK energy bills increase by £700 for April, and dey expected to rise again as one management consultancy dey sama warning say typical energy bill fit hit £3,850 a year by January, much higher than wetin dem forecasts early dis month. BFY tok say dia forecast reflect di increase in wholesale prices ova di past few weeks with di ongoing tensions with Russia wey dey increase concerns ova winter supplies. Di latest reduction in flows put pressure on EU kontries to reduce dia dependence on Russian gas even further, and e go likely make am more difficult for dem to refill dia gas supplies ahead of winter. Since di invasion of Ukraine, European leaders don do tok-tok ova how to reduce dia dependence on Russian fossil fuels. On Tuesday, di European Union agree to cut gas use in case Russia stop supplies but some kontries go get exemptions to avoid rationing. EU members now don agree to by demsef to reduce 15% of gas use between August and March. Howeva, di deal dey watered down afta e previously no get exemptions. Di EU don tok say dia aim from di deal na to make savings and store gas ahead of winter, warning say Russia dey ""continuously using energy supplies as a weapon"". Di voluntary agreement go become mandatory if supplies reach crisis levels. Di EU agreed for May to ban all Russian oil imports wey dey come in by sea by di end of dis year, but one deal ova gas ban don take longer. Since Russia invade Ukraine for February di price of wholesale gas don already go up, with serious impact on consumer energy bills across di world. Di Kremlin dey blame di increase in price on Western sanctions, insisting say dem be reliable energy partner and no dey responsible for di recent disruption to gas supplies."	https://www.bbc.com/pidgin/articles/cw0jgq0lxzpo
sports	Ivory Coast vs Egypt: Egypt comot Ivory Coast from Afcon 2021 to enta quarter final	Egypt don beat Ivory Coast 5-4 wit penalty to enta di quarter-finals of di Africa Cup of Nations for Cameroon after 0-0 draw today. Di North Africans bin get di upper hand for di shoot-out wen substitute keeper Gabaski catch Eric Bailly ball for di third round of di penalty kick. Pharaohs captain Mohamed Salah naim score di decisive penalty wey send di seven-time champions to di quarter finals. Egypt go face Morocco for di last eight for Yaounde on Sunday, January 30 (16:00 GMT). Di match bin dey harsh on Manchester United defender Bailly, who bin perform well for di back as e wear rugby scrum cap sake of say e just return from head injury. Im be take a short run-up for im penalty and place di ball too close to Gabaski, wey dive to im right and stick out im left hand to push the ball to di bar. Di Zamalek keeper bin enter at di end of di second half after Mohamed El Shenawy get leg injury. Gabaski fit start against Morocco but na di extend of di injury wey Shenawy get go determine am. Na Ivory Coast first play, na Nicholas Pepe play di first penalty and e score. Zizo score for Egypt too making 1-1 Ibrahim Sangare score im own as  Amr Solia score for Egypt 2-2 Eric Bailly naim first miss im penalty kick for Ivory Coast,  e play am go hit bar still 2-2. Omar Kamal score for Egypt to make ma 2-3. Maxwell Cornet score im own for Ivory Coast to be 3-3. Mohamed Abdel Monen score for Egypt to make am 3-4 Wilfred Zaha score too 4-4 Mohamed Salah take di last kick and e score 4-5 Ball possession Ivory Coast get 55% while Egypt get 45% Shots Ivory Coast get 13 while Egypt get 21. Shots on target na 8 to 5 in favour of Ivory Coast. Corner Kicks, Ivory Coast get 9 while Egypt get 7. As di match hot reach na so fouls plenti too. Ivory Coast get 20 while Egypt get 16 Ivory Coast: Badra Ali; Aurier, Bailly, Deli, Konan; Kessié, Seri, Sangaré; Pépé, Haller, Gradel Egypt: El-Shenawy; Kamal, Hegazy, Abdelmonem, Fetouh; Fathi, Elsulya, Elneny; Salah, Mostafa, Marmoush	https://www.bbc.com/pidgin/sport-60145758
business	Chinese or Nigerian no foreigner for do retail business for Ghana – Prez Akufo-Addo	"Ghana President Akufo-Addo say Ghana Union of Traders Association no make any mistake in dema interpretation of de law wey dey ban retailers from de local markets. Until say de laws of Ghana go change, e be wrong say any foreigner go operate retail business for Ghana. ""GUTA be right…de laws of Ghana ban foreigners from retail trade for wana market. Pipo wey no be Ghanaians no fit sell for wana market top"" President Akufo-Addo explain. President Akufo-Addo talk dis matter during en encounter plus local media for de country today. He explain say e no matter who de foreigner be, whether Chinese or Nigerian, de laws of Ghana dey ban dem all from retail business. De Ghanaian leader also complain about how Nigeria close dema border sake of rice smuggling. He explain say dema border closure affect like 300 Ghanaian trucks which lock up between Naija den Benin border. ""We for find better solution to internal trade than border closure"" he add. Tension between Ghana den Nigerian traders drag throughout de year 2019. On over five occasions Ghanaian traders lock up shops of dema Nigerian counterparts who dem say no for operate in de retail market. De trade war create tension between both counties who still no find solution to de issue. Ghanaian President Akufo-Addo say he government go work hard say say dem fit enforce de law wey dey ban foreigners from retail trade inside de country."	https://www.bbc.com/pidgin/tori-50786202
entertainment	Majek Fashek: How di Nigeria reggae legend take die at di age of 57	"Nigeria reggae music legend Majekodunmi Fasheke alias Majek Fashek don die according to e manager Omenka Uzoma wey confam e death to BBC Pidgin. Uzoma say 57-year-old Majek Fashek die for e sleep for New York on June 1, 2020. Di reggae music singer wey become popular sake of songs wey e sing like Send down di rain also work wit stars like Jimmy Cliff, Tracy Chapman and Snoop Dogg. Inside Instagram video wey Uzoma bin post, e say: ""dis  na time for us all to celebrate e achievement, e don do a lot for Nigeria and Africa."" E also tell BBC Pidgin say Majek go like make Nigerians and world pipo remember am ""for good, for African inspiration, for e legacy and achievement"". Uzoma add say e go good make Nigeria goment recognize di efforts of Majek Fashek and e music as national day celebration on 7th of March wey be di day dem born Majek Fashek. Born in 1963 according to Uzoma, Majek Fashek come from Edo state, south south Nigeria. Im get four children from di union between him and Rita but di two of dem later divorce. For sometime now, di so long too long singer bin don dey battle wit health conditions wey according to Uzoma, ""threaten e life last year wen dem carry am go hospital for England."" Before today, di singer bin don release studio albums including Prisoner of Conscience , Spirit of Love, Rainmaker, Weep not my Children and Little Patience."	https://www.bbc.com/pidgin/tori-52888417
health	Coronavirus: Fake news wey don spread about Covid-19 for Africa	"As di case of coronavirus continue to increase all ova di world, na so plenty confusing and fake news too dey show face. Although confam case of di virus neva plenty for Africa, authorities for some kontris still dey struggle wit wrong informate. Pipo dey read wrong meaning to one old pishure wey US health authorities do about bear-bear and respirators, dem begin reason say di foto say make men shave dia bear-bear so dem no go catch coronavirus. Nigeria Punch newspaper headline say: ""To dey safe from coronavirus, shave your bear-bear, CDC warn."" We don add labels to di screenshoot to show weda di tori na lie or dem use old foto. Di US Centre for Disease Control (CDC) foto show plenty examples of bear-bear and which ones to avoid wen you wear gas mask. Dem approve bear-bear style like Side Whiskers and Zappa but styles like Garibaldi and French Fork fit no work well wit di gas mask and e fit no make am work well. Di foto dey authentic - but na for 2017 dem create am  (long before coronavirus outbreak) for workers wey like to wear tight gas mask. Unlike wetin di news report, dis na old tori and e no say make pipo shave dia bear-bear. Similar headlines don appear for oda kontris wey many pipo don share. One Australia media 7News post for twitter: ""How your beard fit increase your risk of Coronavirus."" Current UK health advice tok say while masks dey useful for medical staff for hospitals, ""little evidence na im dey if e get benefit for members of di public"". One evangelical preacher wey dey claim say im fit cure di virus, na anoda subject of disinformation. Tori about David Kingleo Elijah, from di Glorious Mount of Possibility Church begin dey spread online after one video show for Youtube wia e tok say im dey go China to ""destroy"" di virus and dem share am for oda platforms. Few days later, reports show for different blogs dey allege say di pastor don travel go China and dem don admit am for hospital afta e contact di virus. Di blogs bin use anoda name for di pastor - Elija Emeka Chibuike. Di foto wey dey use show di man for di hospital, na di foto of Adeshina Adesanya, one popular Nigerian actor wey pipo know as Pastor Ajidara, wey die inside hospital for 2017. Di tori about di Nigerian driver wey dem diagnose for coronavirus come post for social media, see many Whatsapp users share am - but di tori na lie. According to di message, the taxi driver bin drive di ""white man"" wey dem diagnose wit coronavirus go one isolation centre location. Di Ogun state government come tell di driver say make e go hospital. Di tori be say d driver test positive for coronavirus - im escape from hospital come dey spit fire say im go spread di virus unless dey pay im family 100m naira ($274,000). Authorities don deny dis report. Di Ogun State government inside statement tok say no patient escape from di isolation centre. Di original post appear for di fake account of one private station Africa Independent Television (AIT) network, and dem release statement say di page no be dia official Facebook page. Di post  include di foto of di driver and dem name am Adewale Isaac Olorogun. However, di same foto bin appear for one Buzzfeed article about Libya wit anoda different name - Jude Ikuenobe. Mr Ikuenobe wey follow BBC Yemisi Adegoke tok say di mata shock am wen im hear say im name dey trend for one post. E tok say di mata tire am as some of di comments contain violent threats against am. And since di post go viral, im no dey find am easy to cope. Nigeria and sub-Saharan Africa first confam Coronavirus case na one Italian man wey fly enta Lagos on 25 February. Authorities say dem don reach out to like 100 pipo wey fit don come in contact with di man. For Kenya, di goment don put out statement say one audio recording wey dey circulate for Watsapp wey claim say na official press briefing on di virus outbreak na ""fake news"". Di recording say 63 pipo for di kontri don catch di virus, wey no be true. Kenya no get any confam case of coronavirus. Di health ministry say na part of communications training exercise but dem no explain how e take leak to di public. For Kenya law dey say any Kenyan wey publish or share fake news about outbreak of di virus go get fine of $50,000 (£39,000) or get two-year jail sentence. For Nigeria, one preacher post one video and one pesin wey post am claim say pepper soup dey cure coronavirus. Di claim also dey WhatsApp. No cure or any treatment don dey for coronavirus. For Cape Verde, di tiny Portuguese-speaking West African nation, one post bin spread for social media claim say one Brazilian doctor don recommend fennel tea as cure for coronavirus. Dis tori make pipo rush go buy di herb for local market, according to AFP report. Di Brazilian health ministry don sama warning give pipo make dem no share any article give pipo wey dey suggest fennel as cure for coronavirus. Di World Health Organization say thorough and regular hand-washing dey very important for di fight to avoid infection."	https://www.bbc.com/pidgin/tori-51764759
health	Nigeria National Health Authority Act - Five key facts	President Muhammadu Buhari don approve a new law to pave way for major health coverage across Nigeria. National Health Insurance Authority Bill 2022 wey di Nigerian leader sign hope to improve access to medical services for all citizens. Dis new health care law aim to expand social health insurance to reach poor Nigerians without palava of financial hardship. 83 million poor Nigerians na im oga Buhari goment say di new health care law go benefit. BBC Pidgin highlight five tins wey dey important to know about dis health coverage policy. Di National Health Insurance Authority Bill 2022 don cancel di National Health Insurance Scheme Act, Cap N42, Laws of Nigeria 2004. President Buhari tok say im sign di bill sake of say im e dey part of im healthcare reforms. Di president say goment go ensure di full implementation of di new Act to provide coverage for all Nigerians. Na 83 million pipo di bill dey target to benefit, according to President Buhari tok-tok pesin Garba Shehu. Dis number of pipo na poor Nigerians wey no fit afford to pay health insurance premiums. Di goment plan to set up a Vulnerable Group Fund wey go include a part of di Basic Health Care Provision Fund due to di authority. Dem go also raise money through Health Insurance Levy, Special Intervention Fund. In addition dem plan to fund wit any investment returns, donations and gifts to di authority. Nigerians goment say di National Health Authority go join bodi wit state goment health insurance schemes. Di partnership na to accredit primary and secondary health facilities and enroll Nigerians into di scheme. Di federal goment say dis partnership dey important to ensure di quality of health care. Di new law go enable authority and goment to develop information management system and digital records. Dis go ensure say dem collect data effectively, and monitoring and quality assurance go also dey assured. President Buhari ask di Health Reform Committee to work wit state goments, di Federal Ministry of Health. And dem gatz work wit di National Health Insurance Authority to ensure di implementation of di articles in di new Act.	https://www.bbc.com/pidgin/tori-61528393
politics	PDP presidential primary 2022 winner results: Atiku win	"Atiku Abubakar don emerge presidential candidate of Peoples Democratic Party [PDP] for 2023 general election. PDP wey be Nigeria main opposition party vote on Saturday May 28 to choose di best candidate wey go be di presidential flag bearer of di party. Di Presidential Primary 2022 na part of preparation for di next year election. Na 13 aspirants, as at Saturday morning, dey contest to be di presidential candidate of di party. Former Vice President of Nigeria, Atiku Abubakar get 371 votes. Govnor of Rivers state Nyesom Wike record 237 votes Former Senate President, Bukola Saraki pull 70 votes Akwa Ibom State Governor, Emmanuel Udom score 38 votes Bauchi  State Govnor, Bala Mohammed get 20 votes Former Senate President/SSG, Pius Anyim collect 14 votes Tambuwal step down from PDP presidential race for Atiku Pharmacist, Sam Ohabunwa take 1 vote Female aspirant, Olivia Tariela take 1 vote Publisher, Dele Momodu score 0 Former governor of Ekiti State, Ayo Fayose  score 0 Lawyer, Charles Okwudili get 0 Few days earlier, a strong aspirant and former governor of Anambra state, Peter Obi resign from di party on Wednesday. Then on di morning of di presidential primaries, anoda aspirant Mohammad Hayat-Deen withdraw from di race. Hayat-Deen drop dis one for letter wey im  address to di PDP chairman, Iyiochia Ayu on May 27, 2022. Oga Hayat-deen tok say di exercise dey obscenely monetized"", and e go against im personal principles, among oda reasons. Di party say dem don ready kampe to successfully do dia special convention and elect a presidential candidate. Di move meet di June 3 deadline wey INEC first give for all parties in di kontri to submit di names of dia candidates. I7 aspirants bin  start di journey to run for di highest office for Nigeria but a few of dem no make am pass di screening stage. Na only 15 aspirants qualify to run for di platform of di party, but Peter Obi resign im PDP membership, leaving just 14. According to di PDP tok-tok pesin, Debo Olugunagba say di party dey use indirect primaries to pick di party presidential flag bearer. And dat na only elected delegates wey be one pesin per local goment plus di three ad hoc delegates from di ward congresses go vote. PDP Presidential Primary 2022 go hold for di Abuja National Stadium. For di last few months, Nigeria political space dey coloured wit plenti political activities. Different aspirants on di platform of di opposition party dey criss-cross di kontri to woo delegates to vote for dem. Dia campaign promises dey loud as dem visit di delegates dem. And some promise dem say dem go tackle di issue of security, economy, and education and oda sector of di economy. Di mix of di aspirants cut across di different geo-political zones of di kontri and thanks to di party  throway di zoning arrangement. Di party publicity director, Chinwe Nnorom say di party decide not zone in order to democraticise di process to reflect popular demand. Sake of dis, some of di aspirants don form coalition to out do demselves as dem use last minute to lobby di delegates. Last minute horse trading and politicking dey also go on for different quarters for di kapital. Dis year national convention to elect dia presidential candidate But dis year, dem go doa am for Velodrome for di national stadium. According to one PDP tofficial, e say e no be di plan of di party to choose di stadium. But dat wen dem apply to FCT to use di Eagle Square, di authority turn dem down. Na sake of say dem gatz secure di place for 24 hours since di president go attend di ruling APC presidential primaries on 29 May. Na about 810 delegates go vote during dis special national convention to elect a presidential candidate. Dis delegate go cast dia vote for dia preferred appriants. Dem go issue di delegates ballot paper wit di names of di aspirants and den, dem go tick di one dem like Di candidate wit di highest vote go win di primary and dem go declare am as di party presidential flag bearer. Delegate election dey very unpredictable sake of say dis delegates fit change dia mind anytime and e no dey clear who dem go vote. According to PDP tok tok pesin, statutory delegates like govnors dem and oda principal officers no go vote. Even say National Assembly don okay make dis statutory delegates vote but di Nigerian president neva sign am to law. And so di PDP no go use statutory delegates to elect dia presidential candidates. Di FCT Police Command don deploy large number of police officers for di venue of di PDP convention. Di command for statement say sake of di convention, dem go deploy security also across di capital to ensure di protection of lives and property Di  police took tok pesin, Josephine Adeh  for statement say dem go put counter insurgency measure, dem go do robust stop and search for strategic point around di suburbs and those on di  ground, go control di crowd dem. According to political sabi pipo wey yarn wit BBC Pidgin, di first task for any pesin wey emerge as di party candidate na to unify di party. Through di electioneering process, di party structure dey divided along several lines wey fit affect dia success ahead of di election. Political analysts claim say if di candidate no pull everibodi togeda, di party no go go far. Anoda issue wey fit affect di candidate na finance, since di PDP leave power, moni to run di party and drive campaign na big case. Di candidate gatz get moni and unite party pipo togeda to fund dia campaign if not, moni fit serve as barrier to di candidate. also di larger scene, Nigeria for years now don dey face plenti security and economic wahala, di candate also gatz try fix those wahala if di person want nigerians to support am. Di need to also fix di power sector go be anoda major area to focus on if di candidate wan make di kontri beta."	https://www.bbc.com/pidgin/tori-61598228
politics	Electoral act amendment bill: Highlights of Electoral Act President Buhari sign into Law	"Nigeria President Muhammadu Buhari don sign di Electoral Act Amendment Bill 2021 into law. Buhari sign di Electoral Act on Friday for di Council chambers of di presidential villa for Abuja. Dis new law go affect di way political parties go prepare for di 2023 general elections. Di new Act provide a legal framework wey empower di Independent National Electoral Commission [INEC] to deploy technological solutions for elections in Nigeria. Buhari for im speech describe di bill as reformative and progressive. Di Nigerian leader say e go epp make di Nigerian electoral process dey transparent and kampe. E say di National Assembly gatz still rework section 84(12) of di act. Dis na sake of say e dey prevent political office to vote and be voted for during dia party primaries. And di Nigerian leader maintain say dat one dey against di constitution. Before di passage of di Electoral Amendment Bill to law, both di lawmakers and presidency bin face kata-kata on top some aspect of di bill. Sake of di katakata wey dey always follow election for Nigeria, di Senate for 2019 begin fresh moves to address dis challenges as dem try chook eye for di Electoral Act again. Di katakata include: like cases of violence, ballot box snatching, bloodshed and oda electoral misbehaviour. For 2019, one bill for an Act to ensure say di Independent National Electoral Commission (INEC) adopt electronic voting method for future elections dey introduced and di Bill scale through second reading without any wahala. With di amendment, e dey expected say INEC go operate an electronic database into which all results for election go dey transmitted. Di Bill dey titled, ""A Bill for an Act to Amend di Electoral Act No.6 2010 and for Other Related Matters, 2019(SB.122). E dey sponsored by Deputy President of di Senate, Ovie Omo-Agege, and Co-sponsored by Senator Abubakar Kyari. Dis new law dey reason di amendment of Section 65 of di Electoral Act 2010 by introducing a ""National Electronic Register of Election Results. Wetin e mean be say, di new amendment demands say data of accredited voters must dey transmitted to di central data base. Dis gatz happun afta di conclusion of di accreditation of voters wey vote through di use of di card reader. Di act also reason say, ""at di end of accreditation of voters, di presiding officer go transmit di voter accreditation data by secure mobile electronic communication. Di polling official suppose send am go di central database of di commission wey dem hide for di national headquarters of di commission."" As di lawmakers gada on Thursday to reason di Electoral Act Amendment Bill again, division bin start wen di Committee on INEC on Electoral Act Amendment Bill 2021 present dia recommendations. Di Bill bin cause division among di lawmakers for both di lower and upper chamber. Na over wen dem debate over di mode of transmission of results by di Independent National Electoral Commission on election day. Some lawmakers bin argue say na di work of INEC. Odas debate say di power to determine how dem go take transmit election result electronically suppose dey di hand of di Nigeria Communications Commission wit di approval of di National Assembly."	https://www.bbc.com/pidgin/tori-60496150
health	Coronavirus - Virus: Gaps dey inside Ghana preparedness against di virus - WHO	World Health Organisation (WHO) say dem discover some gaps in de level of preparedness for Ghana in case de country get suspected or confirmed case of coronavirus. For dema assessment report inside, WHO say as at Friday, February 14, 2020, despite say government commit GH¢2.5 million for any eventuality, de amount no be enough. Di report say de total budget Ghana put aside to deal plus de deadly virus be GH¢35million. Despite de gaps, WHO score Ghana high on dema capacity to test for de disease for Noguchi Memorial Institute for Medical Research and de Kumasi Centre for Collaborative Research.WHO classify Ghana as one of de Priority 1 countries for Africa region which dey at risk sake of number if flights den passenger volumes de country de handle. Ghanaians make concerned say after dem record coronavirus case for Nigeria, Ghana for make steady sake of de number of people wey dey travel between de two countries. Ministry of Health for Ghana since de outbreak of COVID-19 den test 15 suspected cases so far, all of dem test negative.	https://www.bbc.com/pidgin/tori-51686830
politics	APC National Committee dissolve party from state to polling unit level	"Nigeria ruling party All Progressives Party (APC) announce, say dem don dissolve dia party for state, zonal, local goment, ward and polling unit level. Dis announcement come after di emergency meeting of di national executive council wey di party do on Tuesday 8 December for State House, Abuja. Some members wey no dey di capital city through video calling alias virtual, in di presence of di president Muhammadu Buhari, and oda big big politicians inside di party. APC Twitter handle wey dem use release di statement, no carry di reason why dem decide to dissolve at every level (except national) but opposition Peoples Democratic Party (PDP) don suggest say na because of bad governance. Inside letter wey PDP comot on di same day, dem say APC ""failure, big corruption, recession, violence, kill-kill and hardship wey pipo dey face"", na im cause di ruling party to ""finally dissolve"". APC say members of di executive from state, zonal, local goment, ward and polling unit wey dem dissolve, go now serve as caretaker members."	https://www.bbc.com/pidgin/tori-55237011
health	Coronavirus Update: Cameroon don confam total of 21 cases of Covid-19 outbreak	"Cameroon don confirm total of 21 cases for Coronavirus, Covid-19 health Minister, as kontri pipo no gree respect hygiene Health Minister, Manaouda Malachie tweet dis morning say kontri pipo no di respect hygiene and goment e rules as reason why de infection di increase for Cameroon. ""Deh di put demselves and odas for danger"", Manaouda Malchie tok, as e announce 07 new Covid-19 cases for Yaoundé"". Health boss announce de 07 cases afta e tok yesterday say 03 passengers test positive out of 198 for Air France flight weh e land for Yaoundé Nsimalen airport for March 17. Now de number for positive cases don hit 21 from when goment announce 13 for press conference and one afta de presser. E nova bi clear who de seven pipo bi and how deh get de virus but goment di still call kontri pipo for bi double careful, respect hygiene. Cameroonians too di wanda why some pipo laik national assembly president, Cavaye Yeguie  no respect quarantine, di parade e sef for national assembly everyday. Also why e go call meeting for MPs today weh goment say make more dan 50 pipo no gada for one place. Barrister Agbor Balla don condemn dis kana act say de national assembly boss no bi above de law. Health boss say deh de first two cases test negative and deh don go back for house even if deh di still monitor dem. Cameroon don set up place for check de passengers for multi-purpose sports complex. But most of all, make kontri pipo respect hygiene rules, wash hands wit soap, no touch nose eyes, no shake hands… If deh get catarrh, fever, headache, no di breath fain make deh call 1510 and deh go take care."	https://www.bbc.com/pidgin/world-51976240
sports	African Games 2019: Falconets beat Cameroon to win gold	Nigeria Under-20 women di Falconets beat Cameroon 3-2 for penarity shootout to win gold for di 2019 African Games for Morocco. Afta both teams play 0-0 for regulation time, Nigeria goalkeeper Chiamaka Nnadozie save three penarity for di shootout to help Nigeria win gold for di football category of di games. Dis na di third time Nigeria go win gold for football for di women category. Last time wey Nigeria women win gold for football na for 2007. Dis win alongside victories for oda sport events don see Nigeria win 40 gold medals so far for di Games. Currently, team Nigeria dey second for di medal table with 40 gold, 28 silver and 35 bronze. Egypt na dem dey lead di medal table with 79 gold, 87 silver and 63 bronze.	https://www.bbc.com/pidgin/sport-49521289
business	Why cryptocurrency prices dey drop sharparly	"Di prices of cryptocurrencies continue to drop for di second day on Wednesday, as investors continue to worry about di stability of di sector. Di financial health of major crypto exchange FTX dey give crypto investor cause for worry even though im bigger rival Binance dey plan one rescue deal. Crypto giant Binance sign one nonbinding agreement on Tuesday to buy FTX international unit – dis np include di U.S. unit - to help cover ""shortage of money"" wey di rival exchange dey face. Di propose deal between di two  big rivals dey come afta one week of speculation about di financial condition of FTX wey lead to di withdrawal of $6 billion within 72 hours before di Tuesday deal. Dis raise questions about how sound one of di world largest crypto exchanges. FTX and Binance no gree tok di condition of dia agreement, and di market no sure weda or not di deal go happun. Investors begin withdraw dia money on Sunday morning afta several tweets from Binance CEO Changpeng Zhao, say im company go sell dia share of FTX native token, FTT due some kain worrying revelation wey dem get concerning di company. FTX founder, Sam Bankman-Fried, reply Zhao tweets say Binance dey “try to go afta us wit false rumours,” and insist say FTX “assets dey fine.” Di revelation wey Oga Zhao dey tok about na one report wey tori pipo CoinDesk publish for early November about Sam Bankman-Fried oda business, trading company Alameda Research. FTX and Alameda na two separate companies. Di CoinDesk report say, one “private financial document” wey e see show say  FTX native token dey for Alameda balance sheet. If CoinDesk informat correct, e mean say around one third of Alameda $14.6 billion asset na crypto coin wey FTX create. E also mean say di two companies no dey independent of each oda as dem claim and dem two get shaky foundation. Dis revelation follow make FTT plus oda crypto price drop. Bitcoin, di biggest cryptocurrency by market value, drop 5.3% in price inside one day to $17,559 around 11:07am, after e drop 10% on Tuesday dis make am di worst day since mid-August. Etherum, di next biggest, continue im loss on Wednesday to hit im lowest since July. ""What if di deal no go through, or (Binance CEO Changpeng Zhao) come back and say I go give 10c on di dollar. Dat na di blind spot wey di market no ready for,"" Scottie Siu, investment director for Axion Global Asset Management for Hong Kong, tok. Di confusion for FTX na di latest sign of trouble for di fast-moving world of cryptocurrencies. Crypto prices don collapse so far dis year sake of wahala for di financial markets wey make investor dump riskier assets. Afta e grow sharply for 2020 and 2021, bitcoin price don fall around 62% for 2022. Kami Zeng, head of research for Fore Elite Capital Management, one Hong Kong-based crypto fund manager, say dis na anoda ""alarm warning"" for di market and say investors suppose dey careful for some time. ""... di whole tin still look like dark hole. We no sure how infectious dis fit be, but I believe institutions need to show dia proof of reserves ASAP. Confidence no go recover before dat,"" Zeng tok."	https://www.bbc.com/pidgin/articles/c3gj84p4kkpo
entertainment	BBNaija evictions today: Maria, JMK, Sammie evicted from Shine Ya Eyes Big Brother Naija	Maria, JMK and Sammie chop eviction from Shine Ya Eyes Big Brother Naija House on Sunday. Di housemates wey bin follow Maria, Jumoke [JMK] and Sammie collect eviction nomination include Pere, Cross and Queen . Head of house Liquorose save Peace wey bin dey nominated come replace her wit Cross wey bin no dey nominated. Jumoke Adedoyin [JMK] only join di TV reality show three weeks ago on 8 August, 2021. Di 23-year-old law graduate JMK bin dey ready to spice things up in di House by being di life of di party. She grow up for Ilorin Kwara State and bin hop say pipo go love her because she bring positive energy and mak pipo happy. Maria Nkechinyere na 29-year-old from Imo State wey say she be lovely pesin and promise to entertain. Maria serve as Head of House at some point for di house. She be realtor wet dey sell houses for Dubai. After di show, she say she go try venture into business for Nigeria. Maria dey single and hope to explore dating opportunities for di house. 26-year-old amateur filmmaker Sammie admit say im no dey above fighting for food inside Big Brother Naija House. Sammie gree say yes na because im love food so much.	https://www.bbc.com/pidgin/tori-58366860
business	Nam 1: We go pay customers soon if Ghana gov’t unfreeze wana accounts – Menzgold CEO	"Menzgold CEO, Nana Appiah Mensah say he want make government help en company make dem collect dema $39million dollars from Royal Horizon, de Dubai company wey dey owe am. He explain sey if dem support am plus international lawyers, dem fit secure en monies den take settle en customers. Nana Appiah Mensah meet plus de media today for de first time after dem detain am for Dubai den Ghana respectively. BBC Pidgin ask whether de Dubai court give specific time wey Royal Horizon for pay Menzgold de $39million dollars, Mr Mensah talk sey de court no give any specific time. ""One of de propositions be say we talk government sey make dem u freeze wana account sake of dem freeze wana account. So we go sit plus lawyers, engage plus de Attorney General den pursue that amount as soon as possible"" He explain say that no be de only asset dem get, as dem fit use dema other assets take settle dema liabilities to customers. Menzgold CEO, Nana Appiah Mensah also talk government sey dem for satisfy three conditions which go help am pay en customers. First wan make dem assist Menzgold retrieve dema monies wey other foreign companies dey owe. Secondly, he wan make dem unfreeze en company den personal bank accounts which go allow dem settle dema customers. Lastly, he go like make dem give clear directions on which regulator get jurisdiction den supervision over Menzgold business. Nana Appiah Mensah dey detention for Dubai since December 7, 2018, dem arrest am for de country on charges of defrauding en business partner for there. Last year, court issue bench warrant for en arrest on charges of defrauding by false pretence after Menzgold customers do demonstration over dema locked up cash. As he arrive Ghana security officials for Kotoka International Airport arrest am again, but currently dem give am bail as investigations continue."	https://www.bbc.com/pidgin/tori-49401242
entertainment	Miss World 2021 postponed by organisers sake of Covid-19	"Organisers of di Miss World 2021 don temporarily postpone di global broadcast finale wey suppose hapun for Puerto Rico. Organisers release statement just hours before di pageant suppose start say di events dey postponed due to health and safety interest of contestants, staff, crew and general public sake of Covid-19. Di new date for di finale go dey rescheduled for Puerto Rico Coliseum Jose Miguel Agrelot witin di next 90 days statement from di organisers tok. Inside statement wey di organisers release for dia website, dem say dem make dis decision “afta meeting wit di virologists and medical experts wey dem hire to oversee di Miss World 2021 event plus discussion wit Puerto Rico Health Department.” Dem say despite di additional safety measures wey dem put in place, dem still confam “additional positive cases.” “According to medical experts, di next tin now na immediate quarantine, pending observation and more testing according to best practices for dis kain situations.” Di organisers say na wen health officials and advisors clear di contestants and dia staff wey follow dem come dem go fit return to dia home kontri. Di 70th Miss World beauty pageant bin suppose take place on December 16 for di Coliseo de Puerto Rico José Miguel Agrelot, San Juan, Puerto Rico. Malaysia representatives confam say dia contestant, Lavanya Sivaji, dey among those wey test positive. Inside statement dem post on social media Thursday, di Miss World Malaysia organization say Sivaji dey isolation but dey ""clinically well"" Meanwhile for one Puerto Rico Health Department press conference Thursday, epidemiologist Melissa Marzán tell tori pipo say dem get 38 positive cases wey dey associated with Miss World: 15 staff and 23 contestants. She confam say di pageant organizers, not di island authorities, na im make di decision to postpone."	https://www.bbc.com/pidgin/world-59695161
sports	Cape Verde vs Nigeria: Team news, Prediction, Time of di Qatar 2022 World Cup qualifiers	"Nigeria Super Eagles don land Sao Vincente for Cape Verde ahead of dia Qatar 2022 FIFA World cup qualifying match. Di Super Eagles go play Cape Verde on Tuesday for di Estadio Municipal Aderito Sena, Mindelo stadium few days afta dem beat Liberia 2-0 for Lagos. Dem dey top of Group C wey get Cape Verde and Central Africa. Only di group winners go advance go di third and final round. Na for di final round dem go decide di five African teams wey go qualify for di World Cup finals for Qatar. Na 21 players Super Eagles travel wit go Cape Verde afta di UK-based members of di squad return back to dia clubs. Di reason why di UK based players no travel go Cape Verde na sake of di British goment strict regulations on red list countries on Covid-19, wey include Cape Verde. Those players wey dey affected include defenders Olaoluwa Aina, William Ekong and Leon Balogun. Forwards, Kelechi Iheanacho and Alex Iwobi also no dey unavailable. Midfielders, Oghenekaro Etebo, Wilfred Ndidi and Joseph Ayodele-Aribo don also comot di camp too. Super Eagles player wey travel to Cape Verde Goalkeepers: Francis Uzoho (APOEL Nicosia, Cyprus); Daniel Akpeyi (Kaizer Chiefs, South Africa); Maduka Okoye (Sparta Rotterdam, The Netherlands) Defenders: Chidozie Awaziem (FC Boavista, Portugal); Kenneth Omeruo (CD Leganes, Spain); Jamilu Collins (SC Padeborn 07, Germany); Abdullahi Shehu (AC Omonia, Cyprus); Zaidu Sanusi (FC Porto, Portugal); Valentine Ozornwafor (Sporting Charleroi, Belgium); Tyronne Ebuehi (Venezia FC, Italy); Midfielders: Chidera Ejuke (CSKA Moscow, Russia); Innocent Bonke (Malmo FF, Sweden); Kingsley Michael (Bologna FC, Italy); Adekunele Adeleke (Abia Warriors); Forwards: Ahmed Musa (Fatih Karagumruk, Turkey); Samuel Kalu (FC Bordeaux, France); Victor Osimhen (Napoli FC, Italy); Moses Simon (FC Nantes, France); Paul Onuachu (KRC Genk, Belgium); Terem Moffi (FC Lorient, France); Henry Onyekuru (Olympiacos FC, Greece) Cape Verde na one of those stubborn teams for African football. Na so football sabi pesin Deji Faremi tell BBC Pidgin. Although dia 1-1 draw against Central African Republic on Matchday bin dey disappointing, but results like dia 3-1 win over Cameroon for March na reminder of wetin dem dey capable of. E tok. ""I feel say dem go push Nigeria all the way, But Nigeria go grind out result wit wetin be dia second team"" . E tok Predictions - Cape Verde 1-2 Nigeria Di game go kick-off by 5pm West African Time and di match go show live on NFF TV and on NFF Website Captain Ahmed Musa go earn im 100th cap for Nigeria, if im play on Tuesday."	https://www.bbc.com/pidgin/sport-58466316
business	Russia-Ukraine War: Buhari don approve $8.5m to evacuate Nigerians from Ukraine	Nigeria President Muhammadu Buhari don approve $8.5 million to evacuate at least 5,000 Nigerians wey dey stranded sake of di war between Russia and Ukraine. Dis 5,000 pipo go include Nigerians wey dey registered, plus di ones wey no dey registered, wey dey stranded for Ukraine. Di kontri Minister of State, Foreign Affairs, Ambassador Zubairu Dada, do di announcement on Wednesday afta di Federal Executive Council (FEC) meeting wey Vice President Yemi Osinbajo chair. Dada say di Ministry of Foreign Affairs and di Ministry of Humanitarian Affairs, Disaster Management and Social Development do joint memo wey di FEC approve on di moni wey dem go use evacuate Nigerians wey now dey for Romania, Hungary, Slovakia, and Poland. E add say, three aircrafts, two from Air Peace and one from Max Air airlines, go run as many shifts as possible to make di evacuation of di pipo wey currently dey on ground possible. According to di minister, all di agencies dey fully ready wit all di resources to make sure say di aircraft leave Nigeria on Wednesday to begin evacuation. At di moment, about 1,940 thousand evacuees dey different embassies for neighbouring kontri wit Ukraine. And di authority say dem dey work hard round di clock to ensure say dem brink dem back to Nigeria safely.	https://www.bbc.com/pidgin/60591357
entertainment	Valentine's Day: How Nigerian female celebrities slay for fans on Valentine day	Married couples, Lovers, Friends and families all ova di world dey celebrate, exchange gifts and show love to each today February 14 wey be Valentine day. Red na di common colour wey pipo all ova di world dey use celebrate dis day and Nigerian female celebs no dey left out for di celebration. Na so so slay mama as dem no come to play and na so dem post beautiful pictures of demsef for social media to wish dia fans Happy Valentine's Day. Here be some photos of how Nigerian female celebs take slay with dia red dress and top-notch make up.	https://www.bbc.com/pidgin/tori-56062104
politics	Amended terrorism act: Nigeria Senate agree amendment to kidnapping act, wetin e mean	"Kidnapping na big issue for Nigeria but kidnapping for ransom na bigger problem wey be like say e don turn to normal tin. Di matter turn to serious business venture for criminals wey dey make fast money. But di spread of kidnapping across evri part of di kontri become source of concern wey make Lawmakers for Nigeria amend di Terrorism (Prevention) Act, 2013. Di amendment na to ban payment of ransom to kidnappers. Na senator Opeyemi Bamidele committee on judiciary, human rights and legal matters sidon wit oda members to recommend wetin dey inside di amended bill. ""Di main reason for dis bill na to discourage di rising wave of kidnapping and abduction for ransom for Nigeria, wey dey spread fast across di kontri,"" Bamidele tok. Afta di presentation of di committee report di Senate pass di amended Terrorism (Prevention) Act, 2013, on Wednesday. Some high point of di amended bill include; Di last point na di most controversial aspect of di act sake of di 15 year jail term for pesin wey pay ransom. Dis dey come as some observers believe say criminalizing ransom payment go put family members for  difficult situation. Pipo believe say goment no dey do enof to stop kidnapping from happening. In most cases hostage need to rely on goment and security for rescue dem from kidnapers from but e dey hardly happun. Nigeria dey struggle to tackle di deadly wave of kidnappings for ransom by armed gangs. One of di most fearful threats for families inside Nigeria s na di frequent kidnapping of pipo. Di armed gangs don tiff thousands of pipo -  and dem dey usually demand for ransom. By every indication, Nigeria lucrative kidnapping industry dey boom - e dey expanding into previously safe areas. And di mata don dey look like say e dey beyond di control of di kontri military and security forces. From Southern Nigeria to di North kidnappers don become big security challenge. Any body fit be target of kidnap including schoolchildren from dia classrooms and boarding houses, pikin, old pipo, travellers, and di rest. April 2022, terrorists attack di Kaduna-Abuja train wia dem kidnap 168 passengers. Di Nigerian Railway Corporation (NRC) confam di tori and add say eight pipo die for di attack. Recently di kidnappers release foto of 62 pipo wey dey dia hostage. Goment still dey reason how to bring out di hostages. January 2022, tori of 5 year old Hanifa Abubakar wey dem allegedly kidnap and den later kill dominate internet for Nigeria. Pipo of Kawaji area of Kano state shock afta dem discover di dead bodi of Hanifa wey dem kidnap on di 4th of December, 2021 as she dey return from Islamic school wit her friends. Police discover di deadi body of Hanifa inside Northwest Preparatory school for Tudun Murtala area of Kano city.  Dem arrest three pipo over di case including her teacher. July 2021, armed men kidnap 121 students from one high school for Nigeria northern Kaduna State. Afta some days di kidnappers tell di school management say di hostages dey ""well and okay"". May 2021, gunmen kidnap 136 students from Salihu Tanko Islamic school for Tegina town wey dey North central Nigeria. Parents don tell BBC say di kidnappers dey demand N100m to release dia children. One of di parents tell BBC say, di gunmen call to make demand but di demand too high. May 2021, Police for Akwa Ibom state arrest di alleged killer of job seeker, Iniobong Umoren. Di 26-year-old late undergraduate bin miss before dem discover her deadi bodi. Di suspect dey currently undergo trial for Uyo. Several courts for Nigeria dey try kidnap suspects for parts of di kontri. Di most prominent one wey court just conclude na di case of kidnap kingpin Evans, wey go now spend di rest of im life inside prison. Court find Evans guilty on Friday 25 February, 2022 nearly five years afta police arrest am. Evans, wit real name Chukwudimeme Ohamadike, dey guilty of criminal conspiracy and kidnapping, according to di court judgement. Police arrest bin Evans for Lagos on June 10, 2017. Justice Hakeem Oshodi of di Lagos State High Court Ikeja pass judgement say goment provide enough evidence to prove dem guilty of di crime."	https://www.bbc.com/pidgin/61254951
entertainment	Ayo Makun: AY Comedian and wife Mabel born dia second pikin afta 13 years	"Nigeria comedian and feem maker, Richard Ayodeji Makun, wey pipo sabi as AY Comedian and im wife, Mabel don born dia second pikin. Di comedian na im announce di tori for social media say dem born 13 years afta dia first child Michelle. E reveal dis for video say di pikin na girl pikin. E tok say, ""Ayomide, thank you say you make Mabel and I, mama and papa again. Thank you say you make Michelle to be big sister."" AY and im wife bin marry for 2008 and get one pikin wey be 12 years, Michelle Makun. AY Makun na comedian wey blow for di industry wit di release of im stand-up comedy show wey im call AY Live wey start for 2010. AY also get TV drama series like AY's Crib and The AY Show. Howeva no be until 2015 e start to dey produce im own feem with 30 Days in Atlanta. Oda feems wey e don produce include 10 Days in Sun City, A Trip to Jamaica and Merry Men. E don follow plenti celebs work including Ramsey Nouah, Funke Akindele, Jim Iyke and international stars like Vivica Fox."	https://www.bbc.com/pidgin/tori-60040565
health	Coronavirus update: Why Ghana no shutdown schools despite Covid-19 spread	"Parents for Ghana intensify dema calls for govment to shut down schools sake of fears say Covid-19 dey spread.  National Council of Parent Teacher Associations (NCPTAs) say de children dey live in fear and panic sake of dema dey hear of colleagues who dey catch de virus.  Alexander Yaw Danso, President for National Council of Parent Teacher Associations (NCPTAs)  talk BBC Pidgin say ""Ghana start as one, two, three cases but right now we catch 24,000. Dem wan make we wait until September?"" ""De worst part be say dem no dey test dem too… how dem go know if de students test positive for de virus when dem no dey test dem?"" he add.  Tension start dey mount among parents after news broke say 55 people made up of students den teachers for Accra Girls' Senior High School test positive for Covid-19.  Ghana Health Service (GHS) and Ghana Education Service (GES) release joint statement where dem reveal say after testing 314 people for de virus in de school, 55 test positive.  GES say dem go continue to test, trace and treat cases for schools across de country to manage Covid-19 cases in schools.  Cassandra Twum Ampofo, GES Spokesperson talk BBC Pidgin say ""we dey identify and segregate contacts from other students.""   •      Authorities distribute nose masks give students •      GES intensify education on use of nose masks, sanitizers and social distancing •      Students now dey attend dinning in smaller units so say dem no go experience overcrowding on campuses •      Testing of suspected Covid-19 cases across de country. •      Second mass disinfection exercise of schools •      Strengthen counselling and psychological support over de Covid-19 fear National Council of Parent Teachers Association dey call for de shut down of school but according to de GES dis no be de best move at dis time.  But GES Spokesperson, Cassandra Twum Ampofo, explain give BBC Pidgin say from how dem dey manage de situation sending dem home no be good move. Why Ghana no shut down schools? See di reason dem give. •      Main reason students dey on campus be sake of dema final exams, after which all go return home •      E no be safe to send students home now, rather keeping dem in schools go help manage any suspected cases of Covid-19 •      Govment get opportunity to easily test, trace and treat students wey catch de virus while dem dey in confined places like school •      Students dey come from all over de country, if authorities leave dem make dem go house, dem go fit infect dema communities •      Most of de cases dem dey record for schools dey in incubation period, so e go be better say authorities go keep dem in school and treat dem •      Once govment confine dem, e go be easy to contact trace, identify and treat students  Despite calls from National Council of Parent Teachers Association, GES say despite dem get de interest of students at heart wey dem go finish de exams and return home to dema families."	https://www.bbc.com/pidgin/tori-53400328
entertainment	Milk crates challenge: Wetin be dis crate challenge wey don go viral? - See explanation	"'Milk crate challenge' don begin go viral for social media all ova di world. Di ""Milk Crate Challenge"" first start for TikTok and now e don dey enta oda social platforms like Twitter and Instagram. Experts for America wia di challenge don sama warning say dis new trend wey dey unsafe. Di overcrowding of U.S. emergency rooms sake of di COVID-19 make dem cut di warning. Dem say dis na disaster wey dey wait to happen. For Nigeria, concern citizens don begin dey sama warning give pipo wey dey plan to join di challenge. As at 24 August resident doctors for di kontri dey on strike and health insurance no dey for everi-one. Di challenge wey start for United State of America involve climbing up empty milk crates. Dem dey arrange creates on top each oda like staircase but e dey dangerous because di participant fit fall. Di arrangement of di milk crate go dey like pyramid and di participant need to successfully waka. Di challenger gatz move from di beginning of one side go reach down of di oda side before dem go win either money prize. Videos of pipo both young and old wey dey partake for dis challenge don full everywhere for social media. Even funny memes of pipo wey fall or not dey successful to complete di challenge dey trend for internet. So far for dis new challenge only few pipo don manage to truly climb to di top. Also few na im don complete di pile of empty milk crate wey form di pyramid or staircase. Some pesin wey don master di act to climb di pyramid dey even use high heels waka through di crate. Some deY use bicycle take clime sef. But as di trend dey go viral, a lot of pipo dey concern about di injury wey di stunt fit lead to. And some of which be breaking of back, legs arms and odas serious injuries. According to Know Your Meme, di milk crate challenge begin over one week ago. Dat na wen one video wey dem post on 13th August show some pipo inside one park dey try di challenge. Pipo share di video on Facebook and soon e go viral. E come later enta TikTok and di trend begin."	https://www.bbc.com/pidgin/tori-58318072
business	Nigeria don jail 15 oil tiffs, two collect two years self-contain inside prison	"Nigeria corruption police - EFCC don send two oil tiffs to go take self-contain inside prison for two years. Na 15 of dem wey Economic and Financial Crimes Commission (EFCC) cari go Federal High Court Port Harcourt court for illegal Oil Bukering for Rivers State, Southern Nigeria. While Justice A. T Mohammed sentence two of dem wit option of fine, di oda 13 chop fines of one hundred thousand naira. According to EFCC all of di convicts trouble wen Nigerian Army, 6 Division, Port Harcourt sojas catch dem sometimes in 2018 and 2019 for different locations inside Port Harcourt, Rivers State as dem dey distribute Automotive Gas Oil (AGO) using Trucks, Tankers, Escavator wit registration numbers YLA 112 ZV; YLA 110 ZV; MGN 22 XA; KPR 23 XA; LFA 403 XA, KPR 24 XA; BNY 490 XA; KPR 345 XA; MUB 807 XA; BGM 229 XA; YEN 423 XA; BKR 395 XA; KWL 60 ZA and an Escavator 320 CL CAT witout goment licences. Na on Tuesday, July 30, 2019 wey EFCC, Port Harcourt Zonal office cari dem go court, on one-count separate charge wey concern illegal dealing in petroleum products, wey dey againt Section 4(1) of di Petroleum Act, Cap P10 Laws of di Federation of Nigeria (LFN) 2004 and wey get punishment under Section 4(6) of di same Act. According to di charge wey EFCC publish,  e say; ""Mohammed Abba, Adamu Usman and Babangida Audu on or about June, 2018, inside Port Harcourt, Rivers State bin distribute petroleum product (Automotive Gas Oil) withMack Truck wit registration number YLA 112 ZV, witout Licence and so dem commit offence wey dey against Section 4(1) of di Petroleum Act, Cap P10 Laws of di Federation of Nigeria (LFN) 2004 and wey get punishment under Section 4(6) of di same Act."" Justice Mohammed convict and sentenc Mohammed Abba, Adamu Usman  to two years imprisonment with an option of fine of N100, 000 (One Hundred Thousand Naira) each, while the rest 13 (thirteen) defendants chop jail fine of One Hundred Thousand Naira (100,000.00) each. Dem include: Babangida Audu; Chijioke Ali; Muhammad Jamilu; Umaru Hussaini; Ahmadu Adamu; Muhammed Muhammed; Mahmud Girei; Abubakar Mai Nasara; Sadiq Ismaila; Sama'ila Njidda; Mahmud Abdullahi, Chima Onuha and Ismaila Balarebe. Di Judge also order say di petroleum products wey dem catch dem wit na Federal Goment go collect am. Oil bunkering wey be illegal refining and selling of petroleum products dey happun well well for Rivers State, Nigeria. Rivers State dey inside di Niger Delta region whre crude oil wey dey kontri dey use make money, boku well well. Most of di pipo wey dey do di oil bunkry dey do as hustle but e dey against Nigerian laws to do am witout license, na dis one follow for some of di environment pollution for di region."	https://www.bbc.com/pidgin/tori-49189065
sports	Algeria vs Nigeria: How Algeria come from behind to beat Nigeria for dia International friendly match	Di Desert Warriors  of Algeria on Tuesday night beat di Super Eagles of Nigeria 2-1 to win di International friendly match Di 2019 Africa Cup of Nations winners come from behind and defeat di Eagles wey first secure dia first goal 9 minutes into di match. Na Terem Moffi first give di Nigerian team di lead for d match. Franxck Onyeka foul for inside penalty area give di Algerian di chance wey dem need to equalise Moffi goal and Mahrez no take am play at all as e net di penalty. Moffi try again at 28 minutes as e shoot anoda goal pass di Algerian post but dem rule di goal offside. Youcef Atal seal di lead for Algeria at for di second half of di game as di Eagles bin struggle to match up but dem no fit. Dis na di two sides first meeting since dem bin meet for international friendly match for October 2020. For dat game di Desert Warriors bin win di Super Eagles 1-0 and di West Africans neva defeat dia opponents today for dia last three matches. Kick off 6 mins  Corner kick for Nigeria Goallllllll 9 mins Terem Moffi score di first goal for Nigeria 28 mins Goal.... Moffi Again... Nah, linesman rule am offside 31 mins better save by Zeghba for Algeria 34 mins free kick for Algeria 39 mins Franck Onyeka chop yellow card as e commit foul inside Penalty area 40mins Penalty to Algeria 42 mins Goalll Algeria 1-1 Nigeria Mahrez net di penalty 45 mins + 3' mins first half end Algeria 1-1 Nigeria Kick off 45 mins Substitution Algeria take Nabil Bentaleb replace Adem Zorgane. 60 mins Goalll Algeria 2-1 Nigeria Youcef Atal shoot long shot pass di players 65 mins Algeria use Adam Ounas subtitute Youcef Belaïli afta e score 68 mins Nigeria replace Ademola Lookman wit Saviour Godwin 72 mins Terem Moffi comot for Taiwo Awoniyi 77 mins Referee award yellow card to Zerrouki for bad foul 90 mins + 2 mins Nigeria Calvin Bassey chop yellow card for foul 90 mins + 4 mins Second Half end Algeria 2, Nigeria 1. 23 Uzoho, 2 Aina, 13 Akpoguma, 21 Bassey, 3 Sanusi, 4 Onyeka, I18 wobi, 14 Iheanacho, 7 Lookman, 15 Simon, 11 Moffi, 1 Zeghba, 20 Atal, 2 Mandi, 5 Touba, 21 Bensebaini, 6 Zerrouki, 19 Zorgane, 22 Bennacer, 10 Belaili, 7 Mahrez, 13 Slimani BBC Pidgin go bring live updates of di match as e dey happun for di Oran Olympic stadium. E go start by 8:00pm	https://www.bbc.com/pidgin/tori-63054474
entertainment	Big Brother Naija Season 5 Nengi, Dorathy, Wathony, Laycon, Head of House and highlights of Day 1 for BBNaija 2020 housemates on Lockdown	Some of di major highlights for di Big Brother Naija season 5 Day one Di excitement don begin for Big Brother Naija season 5 as Day 1 don come and go. Dis na some of di main- di main tins wey happun on di first day of di 2020 season. Afta enough completion for who go become head of house, di first head of house don show for di 2020 BBNaija competition. Di first head of House and deputy head of House for di 2020 show na two women Rebecca Nengi Hampson and Florence Wathoni Ayansi. Di Head of House, Nengi dey 22 years. Her age no go down well wit some pipo wey feel say she too young to lead di Big Brother House. Some housemates don begin pick dia love and pipo wey dem go do alliance or collabo wit for di house. E be like BBNaija don dey get im own entangelement! Erica dey try connect wit Ozo but e be like say Ozo get eye for, and dey try im luck wit Nengi. Lilo and Eric dey gum demsef dey go already. Dis na love dey for air so?	https://www.bbc.com/pidgin/tori-53484789
health	Coronavirus: Ghana Health Service start dey investigate 3 health officials who 'dey sell Covid-19 vaccines'	"Ghana Health Service begin investigations into how three health officials steal den sell Covid-19 vaccines. National Security arrest de three over allegations that dem steal vaccines den sell for profit, while de vaccines be free. Occupational Health and Safety Officer, Cosmos Allotey dey receive de stolen vaccines from one Pabitey wey another suspect, Dzisenu dey administer each shot of de vaccine to people for around $30 dollars. Director General of de Ghana Health Service (GHS), Patrick Kumah Aboagye addressing de press on de matter talk say dem start dey work plus National Security and de health institutions to uncover de theft case. ""We initiate some administrative procedure for de various leadership in those centre's to assist us plus report den also uncover other ones we no know about"" Mr Kumah Aboagye talk. According to GHS dem make ready to cooperate plus de security agencies to uncover de circumstances wey lead to de theft den tins."	https://www.bbc.com/pidgin/tori-56481793
