politics	Mootummaan Federaalaafi TPLF walitti bu'insarraa fagaatanii mariitti akka galan US gaafatte	Daawwannaan ergamaa addaa Ameerikaatiin durfamu xumuramuu hordofee Imbaasiin Ameerikaa Finfinneetti argamu ibsa baaseen, mootummaan Federaalaa Itoophiyaafi TPLF jechootaa dubbii hammeessaniifi hin ijaarre irraa of qusachuun marii akka eegalaniif Ameerikaan akka jajjabeessitu beeksiiseera. Jilli ergamaan Addaa Ameerkaa Gaanfa Afriikaa Ambaasaadar Maayiik Hamariin hoogganame daawwannaa Itoophiyaatti taasiseen, qondaaltoota olaannoo Itoophiyaa, hoggantoota Paartilee mormitootaa, bakka bu’oota Gamtaa Afriikaafi hoggantoota TPLF waliin marii taasisuun isa ani beekama. Imala ergamaa addaatiin, keessattuu haala waraannii Kaaba biyyattiitti gaggeeffamu karaa nagaatiin furamuu irratti marii taasisuu isaanii ibsuun, qaamooleen lamaanuu marii nagaa akka jalqabaniif jajjabeessuu ibsan. Jilichi ‘‘Mootummaan Itoophiyaafi TPLF hoggansa Gamtaa Afriikaa jalatti marii akka eegalaniif kan jajjabeessee yoo ta’u, qaamooleen lamaanuu dubbii lola kaasaniifi jibbaa irra akka of qusatan’’ gaafateera. Ambaasaadar Hamar Gamtaa Awurooppaa fi dippilomaatoota lixaa kaan waliin torban darbee gara Maqaleetti imaluun hoggantoota TPLF waliin marii taasisun isaanii ni yaadatama. Garichis tibba marii Maqaleetti dhimma marii nagaa mootummaa Itoophiyaafi TPLF jidduutti ta’u jiru irratti mari’achusaaniin alatti, tajaajilawwan wagga tokkoon oliif Tigraayitti adda cite  deebiisanii eegalchiisuuf akka dandeessisuuf  xalayaa wabii nageenya hojjattootaa mirkaneessu TPLF irraa mootummaa federaalaatiif fidaniiru. Gareen ergamaan Addaa Ameerikaa kun fi dippilomaatoonni kaani of keessaatti hamate kunis turtiisaa Maqalee irratti motummaa irraa komiin irratti dhiyaachun ni yaadatama. Kanaanis Gorsaan Nageenyaa Biyyaleessaa Ministira MUmmee Ambaasaadar Reediwaan Huseen garichi ‘‘marii nagaatiif dhiibbaa taasisuu dhiisee haaldureewwan TPLF guuchiisuufi sosoobbii TPLF irratti xiyyeeffateera’’ jechuun qeequunisaa ni yaadatama. Ergamaan Addaa Ameerikaa Gaanfaa Afriikaa Ambaasaadar Maayik Haamar erga itti gaafatamummaa kana fudhataniin booda imala isaanii jalqabaa gara Itoophiyaatti taasisan kana dhumarratti ‘‘Ameerikaan walabummaa fi tokkummaa daangaa Itoophiyaa haala kabajuun Itoophiyaa deeggaruuf fedhii qabaachushee ibsuun barbaada’’ jechuu ibsi Imbaasiin Ameerikaa Finfinneetti argamu baase ni mul’isa. Itti dabalunis haala bu’aa biyyoota lamaanii eegsiisuun nagaa buusuun haala danda’amurratti waliin mari’achuuf qondaaltoota Itoophiyaa waliin carraa argachus kaasaniiru. Akkasumas, ‘‘dhimma hidha guddicha Abbayyaa fi karoora misooma qabeenyaa Itoophiyaan qabduu ilaalcisee caalaa hubadheera,’’ jechuun yaalii dippilomaasii gama Gamtaa Afriikaatiin taasifamun waliigaltee biyyoota yaa’aa abbayyaa hunda fayyadamtoota taasisu irra gahuun akka danda’amu ibsaniiru. Dhimmi hidha guddichi Abbayyaa kan Itoophiyaa, Sudaaniifi Masrii jidduutti madda wal dhabdee ta’aa jiru kunis ergamaa addaa kanaaf ajandaa tokko yoo ta’u, Ambaasaadar Haama osoo gara Finfinneetti hin imaliin dura Masrii dowwatanii ture. Gareen jila kanaatis Sadaasa dhufaa irratti yaa’ii biyyoota Afriikaa fi Ameerikaa kan AMeerikaan qopheessitu irratti Itoophiyaan akka hirmaattuuf affeerraa dhiyeessuun beekameera. Ergamaa addaa waliin Ittaanaa Ministira Mummeefi Ministira Dhimma Alaa Itoophiyaa Dammaqaa Makooniin kan dubbisan Finfinneetti raawwachisaa dhimma Ameerikaa kan ta’an Ambaasaadar Tireesii Jaakoobsan, Itoophiyaan akka yaa’ii hoggantoota Ameerikaa-Afriikaa irratti hirmaattuuf affeerraa Itoophiyaaf dhiyeessuun dhagahameera. Itoophiyaan yaa’ii kanarratti hirmaachun ishee rakkoolee idil-addunyaa ta’aniif furmaata waloo barbaachuuf yaalii taasifamu keessatti walitti dhufeenyi Itoophiyaafi Ameerikaa akkasumas kan Afriikaa ni cimsa jedhameera. Torban tokkoo oliif Itoophiyaatti turtii kan taasisan ergamaan addaa gaanfa Afriikaa Ambaasadar Maayik Hamar namoota siyaasaa, gareewwan mirga namoomaaf falman, dureewwan waldaalee dubartotaa fi hayyoota biyyattiitti argaman waliin marii taasisaniiru. Maayik Hamar ergamaa addaa gaanfa afriikaa waraanni Kaaba itoophiyaa kan wagga lama guutuuf jiru erga eegalee as yeroo mudaman sadaffaadha. Dippilomaatoonni olaanoon Ameerikaa AMbaasaadar Hamar dura turanis tibba waraanni Kaaba Itoophiyaa cimeetti irra dedebiin gara itoophiyaa fi biyyoota naannichaatti imalaa kan turan yoo ta’u, haata’u malee bu’aan qabatamaan osoo hin argamiin eddoosaanii gadhiisaniiru.	https://www.bbc.com/afaanoromoo/articles/cy98ql9dy7eo
sports	Arsanaal 4-2 Leeds: Pierre-Emerick Aubameyang erga hatriikii dalage booda Arsenaal galateeffate	Piyeer Emerik Obaamaayaang erga goolii sadii galchuun Liids injifatan booda, Arsenaal ''yeroo cimaa'' dabarse keessa deeggarsa isaaf godheef galateeffateera. Taphataan ganna 31 kun erga harmeen isaa dhukkubsatanii booda, Amajjii keessa taphootni lama jala taraniiru. ''Namni hunduu jaalala anaaf, haadhakoof akkasumas maatii koof agarsiisaa turan,'' jechuun jifataan kun Sky Sports'tti hime. ''Kilabichaafi deeggartoota hundaaf galatoomaa jechuun fedha.'' Obaamayaang galchiisaa qaraa daqiiqaa 14ffaa irratti kan galche oggaa tahu, ka lammeessoo ammoo rukuttaa peenaalitiin galche. Taphataan sarara duubaa Hektor Belariin ammoo goolii sadaffaa boqonnaa bahuun dura galche. Boqonnaa booda deebi'anii hedduu osoo hin turiin, Obaamayaang gooliisaa sadaffaa mataan dhawee galchuun 'hat-trick' dalage. Kunis Pirimeer Liigiirratti isa jalqabaati. Gareen morkataa Liids 4fi 0n durafamuurraa ka'anii goolii lama Struijk fi Koostaa galchaniin, Arsanaaliin sossodaachisuu eegalanii turan. Tahus garuu taphichi 4 - 2 taheen akkasumatti goolabame. Kanaanis Arsenaal sadarkaa Pirimeer Liigiirratti Liids caaluun 10ffaa galeera. Erga ji'aati as yeroo jalqabaaf jalqaba kan hiriire jifataan Arsenaal - Obaamayaang, kilaba Landan kanaaf hagam qaalii akka tahe mirkaneesseera. ''Hatirikiin kun anaaf hiikaa guddaa qaba,'' jedhe taphataan sarara fuulduraa kun. ''Ani nama yeroo hunda cimee hojjetudha. Yeroon dabarse hedduu rakkisaa ture.'' Erguma taphichi tokko jedhee eegalee kaasee, taphataan lammii Gaaboon kun si'oomina guddaan taphachaa ture. Kunis taphataa Arsenaal erga tahee booda yeroo lammataaf hatirikii hojjete - yeroo duraaf tapha tokkorratti goolii sadi kan galche Caamsaa 2019 Liigii Awurooppaarratti, tapha Vaaleensiyaa wajjin taasisan irra ture. Leenjisaan kilabichaa Mikeel Arteettaas taphataa kana jajuuf yeroon dheeraa itti hin fudhanne ture. Taphataan kun milkaa'ina Arsenaaliif taphataa ''furtuudha'' jedhe. ''Goolii Piyeer Emerik Obaamaayaang dhabnee turre. Isas gahumsasaa guutuun arguuf yaadaa turre,'' jedhe Arteettaan.	https://www.bbc.com/afaanoromoo/isportii-56067040
sports	Faransaay qarqara Paarisitti guddatee deebiyee Faransaayiin kan morkatu leenjisaan Morookoo Waalid Reguraay eenyu?	"Qarqara magaalaa Paaristii guddatee kileboota Farnsaayii fi Ispeen keessa taphachuun irra caalaa umurii isaa dabarse, leenjisaan Morookoo Waalid Reguraay. Amma hiree Paaris murteesuuf falmii cimaa taasisa. Walakkaa xumuraaf darbuun seenaa kubba miilaa Afrikaa jijjireera. Amma seenaa kanatti ulfina gochuuf waancaaf darbuuf morkii jabaa daqiiqaa 90tu isa eeggata. Baruma kana leenjisaa kilaba Kaasaabilaankaa tahuun Waancaa Shaampiyoonsi Liigii Afrikaa mo'achuun harka pirezidaantii Fifa irraa waancicha fudhataniiru. Ammas harka pirezidaantii Fifa, Jiyaanii Infaantiinoodhaa waancaa Adunyaa fudhachuuf abbalu. Amma erga leenjisaa garee biyyaalessa Morookoo tahee ji’oota sadii qofaadha. Ji’a tokko keessatti biyyoota adunyaa irraa kubba miilaan sadarkaa tokkoo hanga kudhanii gadi jiran sadii mo’ate. Beeljiyeem, Ispeenii fi Poorchugaal. Isa dura Morookoon biyyoota gurguddoodha jedhaman kan mo’atte si’a lama qofa ture. Poorchugaalii [1986] fi Iskootilaandi [1998] qofaa turan. Amma haalichi dhaloota haaraa amma jiruun jijjiirameera. Ispeen keessatti dhalatee kan guddatee fi PSG’f taphatu Asharaaf Hakiimii, Chelsiif kan taphatu Hakiim Ziyeech, taphataa ittisa cinaa Baayern Munik Maazurawii fi Ittisa irra Naayif Aguweerdi, taphataa West Haam, akkasumas Wolvisiif kan taphatu Roomaan Saayis har’a Morookoo, Ardii Afrikaa fi biyyoota Arabaa bakka bu’uun falmii taasisu. Karra eegaan Morookoo Buunoon ilaalcha gadi aantummaa of keessaa baasnee Afrikaan injifachuu dandeessi jennee amanuu qabna jedheera. Leenjisaan Morookoo Waalid Reeguraay dachee Kaataar irratti Waancaa Adunyaa mo’atanii harka pirezidaantii Fifa, Jiyaanii Infaantiino irraa badhaasa fudhachuun miira akkamii akka namaaf kennu beeku. Jiyaanii Infaantiinoo pirezidaantii Fifaa yoo tahan lammii faransaayuidha. Morookoon ammo Faransaay waliin xumuraaf darbuuf morkatti. Leenjisaan ganna 47 Waalid Reguraay, biyya keessatti gudate Faransaayiin injifatee yeroo jalqabaaf biyyi Afrikaa Morookoon xumura waancaaf akka dhaqabdu gochuuf hojjetaa jira. Reguraay qarqara magaalaa Paarisitti dhalachuun umurii isaa irra jireessa kileboota Farnsaayiif taphachuun dabarse. Biyya isaa Morookoof yeroo 45 hiriiree taphatee bara 2004 ammoo xumura waancaaf dhaqabeera. Yeroo sana Morookoon 2 fi 1’n Tuniisiyaadhaan mo’amtee waancaa dhabde. Har’a ammo biyya keessatti guddate kana mo’achuun waancaaf darbuuf kutannoo akka qabu himeera. ‘’Qarqara magaalaa paarisiin dhufe,’’ jedhee ture kana dura. ""Warra milkaa’ina dheebotanidha, akkasumas falmii jaalanna. Yoo waan baay’ee nutti himte isa hojjechuu hin dandeenyu, isa irra caalaa argachuu barbaannu argachuf yaalla malee,’’ jedhan. Leenjisichi isa namni baay’een odeessu caalaa isa milkeessuu barbaannu irratti Waalid Reguraay taphatoota isaaniin hedduu kabajamu jedhama. Kanaaf haala taphaa isaan itti himan hojiirra oolchu. Mootii Mohaammad VI kubba miilaa akkaan jaalatu. Federeeshini kubba miilaa Morookoo waliin tahuun maallaqaan deeggarsa guddaa godhaniiru.Afrikaa irraa hamma Morookoo kubba miilaa irratti biyyi investi goote waggoota sadan darban kana hin jirtu. Pirezidaantiin Federeeshinii Kubba miilaa Morookoo Faa’ozii Leekjaa, dabalataan Itti Aanaa Konfedereeshinii Kubba Miilaa Afrikaa tahuunis hojjechaa jiru. Lameen isaanii kubba miilaa dubartootaa deeggaruuf doolaara miliyoona 20 yoo baasii godhan, dirree shaakalaa Mohaammad VI jedhamu qarqara magaalaa Raabatitti doolaara miliyoona 65niin ijaarsisaniiru."	https://www.bbc.com/afaanoromoo/articles/cj7z4k4g5n2o
entertainment	'I Am Hannah': Diraamaa dhiibbaa hawaasni dubartootarraan ga'u agarsiisu	"Maatiin tokko akka dhala godhataniif dhiibbaan bakka hundumaarraa dhufuu danda'a. Haatiifi abbaan fedhii guddaa dhala-dhalaa arguuf qabanirraa kan ka'een ijoolleen dhala akka godhataniif dhiibbaa namarraan geessisu. Hiriyoonni ofii yeroo dhiyoo keessa dhala godhatanis dhiibbaa namarratti gochuu danda'u. Namni gara fuula duraatti waliin jireenya dhaabbachuuf yaadanis gaaffiin beellama jaalalaa guyyaa jalqabaa gaafatamu yeroo hedduu dhiibbaa mataa isaa ni qaba. Kana jechuun namni siinan fuudha ykn sittan heeruma jedhee yeroo waadaa walii galutti dhala godhachuu irrattis dhiibbaa mataa isaa ta'e ni qabaata. Kana hundumaarra garuu dhiibbaan guddaan hundumaa caalu  kan dargaggoonni ofii ofii isaaniin ofirraan ga'anidha jedhama. Fiilmii 'I Am Hannah' jedhamu Chaanaal 4 irratti darburratti dhimmi yeroo umrii 30n keessa jiran dhala qabaachuufi dhiisuun ka'eera.  Fiilmii kana keessatti shamarreen cimtuun Jemaa Chaan jedhamtudha 'I  AM Hannah' jechuun kan qooda fudhachuun hojjettu. 'I Am Hannah' Ani Haannaadha akka jechuudha. Fiilmiin humna guddaa qabu kun walitti fufinsaan of danda'ee TV  dubartootaan gaggeeffamuun seenaawwan dubartootaarratti xiyyeeffachuun dhiyaata. (Kan 'I Am Hannah' jedhu malee kanaan duras,  'I Am Nicola', kkf jechuun maqaa shamarran biroonis dhiyaachaa ture.) Fiilmii 'I Am Hannah' jedhu keessa, shamarreen Chaan jedhamtu umriin ishee ganna 36 ta'e seenaa dubartootaa umrii isheen keessa jirtu keessa jiran agarsiifti. Keessumaa dhala godhachuufi dhiisuudhaaf wantota dhiibbaa namarraan ga'an mullisti. Chaan amala nama baayyisee gaarii ta'e qabduufi namoota Eeshiyaa gara malee  sooreyyii ta'an bakka buuti.  Akka dubartii gaaffiin karoora maatii ijaarrachuu jalqabuu daddabalee isheef dhiyaatu tokkootti taphatti. Ergaan fiilmichaas, daawwattoonni haalawwan keessa jiraniifi dhiibbaa isaanitti dhaga'amu akka ilaalcha keessa galchan jajjabeessuudhaaf kan yaadamedha. ""Ilaalchi hawaasa keessatti uumame jiru tokko jira. Innis, dubartiin tokko guutuufi ga'umsa kan qabaattu ijoollee qabaachuudhaan,""  jetti Tamara Lashchyk barreessituun kitaaba  'Lose the Gum: A Survival Guide for Women on Wall Street' jedhamu. ""Ilaalcha hawaasa keessatti barame kana cabsuun ammoo akka hir'ina guddaatti waan fudhatamuuf dubartiin tokko akka ga'umsa hin qabneetti akka fudhatamtu taasisa. Hawaasa keessatti dubartiin dhala hin qabne tokko ni jibbamti; ejjennoon akkasii kun ammoo dhaloota dhufaa darbaa keessatti ni mul'ata."" Eebba baniinsa fiilmii kanaa Wiirtuu Chaanaal 4 Landanitti argamurratti Chaan akkas jechuun ibsite: ""Wantonni hedduun [diraamaa] kana keessatti mul'atan  haasaafi mariiwwan ani hiryyoota koo dubaraa, haadha koo, obboleettii koo waliin qabaataa ture keessaati. ""Ani hiriyyoota dhiibbaa fiilmicha keessatti Haannaan keessa dabarte waliin wal fakkaatu keessa darban baayyeen qaba.  Muuxannoon kan dhuunfaa kootii guutummaan guutuuttis kan isheedha jechuu hin danda'u. Garaa garummaan hedduun ni jiraata, garuu akkuma jirutti jireenya qabatamaa keessaa fudhatame."" Chaan akka Haannaa taatee yeroo fiilmii sana hojjettu karaa appilikeeshiiidhaan hiriyyaa barbaadachuutiin dhiirota baayyee waliin wal argiti. Dhiironni ishee argitu ammoo ijoollee godhachuu irratti ilaalcha garaa garaa qabu. Isheen ammoo filannoowwan kan akka hanqaaquu gadameessa keessaa dhala ta'u dilaleeffachuu  Hakiima Walii-galaa (GP) bira deemuun mariyatti. [Hanqaaquu gadameessa keessaa dhala ta'uu danda'u  dilaleeffachuu (freezing her eggs)] fedhii dhala godhachuu dhabuun ogeessa fayyaan wallaansa taasifamudha. Hanga ammaa maaliif akka bultii ijaarrattee dhala hin godhatiin karaa haadha isheerraa ammoo qorannoo walirraa hin cinnetu ishee mudata ture.  ""Guyyaa tokko osoo hin beekiin 40 galtee dhala malee hafta,"" ittiin jetti haati ishee. ""Hariiroon haadhaafi intalaa adda kan ta'eefi jaalalaan kan guutedha garuu wantonni nama haarsanis ni jiru. Tokko waan isa kaaniif gaarii ta'e fedha garuu dhiibbaa guddaa qaba,"" jetti CHaan. ""Akka ani yaadutti dhiibbaan Haannaarra jiru dhiibbaa diidarraa dhufedha, garuu Haannaan ofuma ishee fedhiiwwan keessoo isheerraan kan ka'een dhiibbaan ofitti fidde ni jira."" Jalqaba waggaa kanaarra, ogeessi qoor-qalbii Paawol Doolaan  dubbii Ayyaana Hay jedhamurratti dubbateen falmii baayyee cimaa kaasisee ture.  Dubbii dubbate sanarrattis, namoonni kan caalaa gammachuu qabaatan ijoollee ykn haadha/abbaa warraa yoo hin qabaatiidha, jechuun yaada dhiyeesse. ""Tarii [namoota qofaa galan/kofaleessa ta'an] akka gulantaafi dudhaa hawwaasa keessa jiraniif yaaddoo ta'eetti ilaalla ta'a,"" jechuudhaanis boodarra  the Guardian keessattis barreesseera. ""Walumaa galatti, haati warraafi abbaan warraa ijoollee qaban dhimmoota waloo kan isaan caalmaatti qabaatan haadha warraafi abbaa warraa biro ijoollee qaban waliin yommuu ta'u yeroo hedduus warren akkasiitu walii walii isaaniitti madaquu filata."" ""Seeraa uumamaa keenyaafi achii dhuftee keenya waan ta'eefis maatiiwwanillee dubartoonni akka ijoollee godhataniif dhiibbaa irratti taasisu. Namoonni harki caalaan akka ni ta'a jedhanii karoorfataniin yaadu waan ta'eef darbee darbee  maal-jedhuufi wal hubannaadhaaf bakka ni kennu. Yaada dubartiin tokko jireenya abbaa manaa malee ykn daa'ima malee  filachuu ni dandeessi jedhanii ija jabaatanii hin dubbatan."" Chaan fiilmiin 'I Am Hannah' jedhu dirqama amala namaa jijjiira  miti jetti. Garuu namoota hanga ta'an waa gaafachuu danda'uu isaanii akka keessa deebiyanii ilaaluu qaban kakaasuu danda'a jetti. ""Akka ani yaadutti kan hubatamuu qabu dhiirota caalaa  waan hedduu kan akka karoorri isaanii maal akka ta'e, ijoollee godhachuu ni fedhuu, ulfaa'uudhaaf ni karoorfatuu kanneen jedhan ilaalchisee dubartootatuu gaafatama,"" jetti. ""Hanga tokko kan ani yaadu wanti akkasii dhimma nama biroodha waan ta'eef  dirqama kana isaan gaafachuun nurra hin jiraatu."" Chaan kanaan dura kan taatee taphatte hedduun isaa jireenya qabatamaa irraa kan fagaatan turan.  Isa 'I Am Hannah' jedhu kana keessatti garuu waan jireenya namaa waliin walqabatuufi jiruu keessatti nama mudatudha, jechuun ibsiti. ""Kana Arfaasaa keessa bara darbe turre kan waraabne. Yeroo fiilmicha waraabnee xumurri, akka gogaan koo narraa luqqa'eetti natti dhaga'ame.  Guutummaan narvii kootii gadi akka gadi ba'aniitti waan natti dhaga'ameef deemee waan tokko hojjedheen dagachuudhaa yaalaan ture."" ""Yeroon daawwadhu, haaraa natti fakkaata. Ani wantan hojjedhe hedduu isaa hin yaadadhun ture.  Akka waan baayyee gadi baasetti ilaalame.  Irra deebiyee daawwachuudhaan walaba ta'ee qalbii kenuunan ilaale."" Haala kanaan dura hin tureen, Chaan fiilmii 'I Am Hannah' kana keessatti taatoo ta'uun qofa osoo hin taane barreessuudhaanis beekamtii argatteetti.  Fiilmichi akka guddataa deemuufis gumaacha guddaa taasifteetti. ""Walabummaan waa uumuu danda'uun kennaa  muraasa namaaf kennamudha,"" jette.  ""Akka taatoo/fakkaattee taphattuu tokkootti  mullata nama ta'ee tokko tajaajilta, kanaaf , guutummaan guutuutti muuxannoo adda ta'edhas,"" jechuun ibsite. Kanaaf, namoonni yeroo akka dubartoonni/dhiironni  ijoollee godhachuudhaaf karoora qaban gaafatan baayisanii of eeggachuu qabuu? ""Kun tarii, dubartoota tokko tokkoof  kan miira tuqudha ykn saalfachiisudha,"" Lashchyk. ""Haata'u malee, ani akkan yaadutti, dubartiin tokko ofiif mirkaneeffattee ijoollee godhachuu kan hin barbaanne yoo taate, yaadawwan itti dhufan sana dura dhaabbachuudhaaf ofitti amanamummaa gahaa qabchuu dandeessi."" ""Ani akka duunfaa kootti akka arabsootti hin ilaalu waan ta'eef namoonni yeroo hedduu waan isaanitti hin dhaga'amneef  osoo namaaf of hin eggatiin yeroo yaada kennan jireenya kan isaaniirraa adda ta'eef  ilaalcha kennuu dadhabuudha jedheen hubadha."""	https://www.bbc.com/afaanoromoo/oduu-49188375
politics	Naayijeeriyaa: Pirezidant Buhaariin ministiroota isaanii filannoo dorgomuuf jiraniin aangoo gadhiisaa jedhan	Pirezidaantiin Naayijeeriyaa Muhaammaduu Buhaariin ministiroota isaanii filannoo bara dhufuutiif dorgomu barbaadan hundaan Wiixata torban dhufaatii kaasee aangoo motummaa keessaa qaban akka gadhiisaniif ajajan. Ministirri Odeeffannoo Laayi Mohaammad masaraa pirezidaantichaatti gaazexessitootaatti akka himaniitti, Buhaariin tibba walgahii kaabineetii Roobii ture qajeelfama kana kan kennan. Ministiroonni baayyeen murtee kanaan waan miidhamaniifuu tarii sababii tarkaanfii kanaatiin mootummaan ammaan tana biyya bulchaa jiruu irratti dhiibbaa qabaachu akka malu yaadama. Dubbi himaan pirezidantii dhimma kanarratti gaafataman garuu sochii motummaa irratti dhiibbaa akka hin qabaannee BBCtti himan. Ministirroonni baay'eenis filannoo biyyattii gaggeeffamuu jiru keessatti paartiisaanii bakka bu'uun pirezidaantummaa ykn bulchiinsa naannooleetiif dorgomuuf fedhii kan qaban ta'u ibsaniiru. Fakkeenya ministiroota filannoo dhufaa keessatti dorgomuuf karoorsan keessaa: Ittaanaa Pirezidaantii Yeemii Osinbaajoo paartii saanii biyya bulchaa jiruu All Progressives Congress (APC) party bakka bu'uun pirezidaantummaaf dorgumuu barbaadu. Haata'u malee, sababii inni dorgomee kan filatamee malee kan motummaan mudamee hin taaneefu murteen amma dabarfame irratti dhiibbaa hin qabaatu jedhameera.	https://www.bbc.com/afaanoromoo/oduu-61410268
sports	T﻿aphoonni Piriimer Liigii sadii torban kanaa haqaman	"Sirna awwaalchaa Giiftii Eelizaabet II’f jecha taphootni Piriimer Liigii sadii torban kanaa ammas haqaman. Tapha Cheelsiin dirree isaa irratti Liiverpuul waliin taasisuu fi Liidsi Yuunaayitid ammoo gara Oldi Tiraaforditti imaluun taphatan haqamaniiru. Silumaa taphni Biraayitanii fi Kiristaal Paalaas sababa hiriira diddaa hojjettoota baaburaa karoorfameef dursee haqameera. Taphoonni Fulbaana 16-18 taphataman sirna awwaalchaa Giiftii booda kan gaggeeffaman taha. Sirni awwaalchaa Giiftii Eelizaabet II Wiixata Fulbaana 19,2022 kan gaggeeffamu taha. ""Kileboota, poolisii, garee gorsitoota nageenyaa naannoo fi qondaalota dhimmichaan hariiroo qaban biro waliin mari’achuun yeroo biraatti dabarsuu malee filannoon biraa akka hin jirre waliigalle,’’ jedhe ibsi Piriimer Liigii. ""Taphoota yeroo gaddaa irra taphatan iratti du’a Giiftiif yaadannoon taasifameera. Taphootni dabarfaman yoom taphatamu kan jedhu guyyaan isaa kan ibsamu taha,’’ jedhe ibsichi. Taphoonni kunneen kan dabarfamaniif humni eegumsaa gahaan waan hin jirreefi. Taphni Chelsiin dorgommii Shaampiyoonsi Liigiin gaafa Roobii Red Buul Saalsibargi waliin godhu akkuma karoorfametti jira. Garuu taphni Arsenaal gaafa kamisaa PSV Endooven waliin taasisu guyyaa biraatti darbeera. Taphoonni Ingilaandi, Weelsi, Kaaba Ayerlaandi,fi Iskootilaandi turban darbe irra turan haqamanii ture. Isaan turban kana irra itti fufuun kan gaggeeffaman taha. Taphoonni Liigotaa biyyaalessaa Wiixata irra itti fufuun gaggeeffamu. Waldaan Kubba Miilaa taphoonni guyyaa sirna awwaalchaa Giiftii irra bu’an hundis dabarfamuu ibseera. Taphoonni yeroo gaggeeffaman callisni daqiiqaa tokkoo ni taasifama. Taphattootni ammoo irree isaanii irratti mallattoo gurraacha kan qabu hidhachuu qabu, jedhe Piriimer Liigiin. Taphni Renjersi Naappolii waliin taasisu hanqina humna poolisiin gara Roobiitti darbeera. Har’a Tootenahaam gara Poorchugaal deemuun Ispoortiingi Liisban waliin taphata. Liiverpuul ammoo dirree isaa irratti Ayaaksi waliin taphata. Seeltik gara Poolaanditti imaluun Shaaktar Dooneski waliin taphata. Maanchister Siitiin dirree isaa irratti Boorushiyaa Doortimoondi waliin, Roobii boruu kan taphatu yoo tahu, Maanchister Yuunaayitid ammoo Sherif Tiraaspool waliin gaafa Kamisaa Mooldoovati taphata."	https://www.bbc.com/afaanoromoo/articles/c6pxz4n7dggo
health	Ameerikaatti yeroo jalqabaaf onnee booyyee fooyyeffame namaaf dhaaban	Lammiin US tokko addunyaa irratti nama yeroo jalqabaaf wal’aansa baqaqsanii hodhuun onnee booyyee qaccee sanyiin isaa foyyeessame kennameef ta’e. Amma dura ogeeyyiin fayyaa Ameerikaa kalee booyyee namaaf dhaabuun milkaa'uu himanii turan. Deevid Beneet, ganna 57, wal’aansa baqaqsanii hodhuu sa’aatii torba fudhate kana argatee guyyaa sadii booda, haala gaariirra jiraachuu isaa oggeessonni fayyaa himaniiru. Wal’aansi qaama jijjiirraa kun lubbuu Beneet olchuuf abdii isa dhumaa ture, ta’us ammatti carraan jireenya dheeraa qabachuu isaa hagam akka ta’e ifa miti. “Wal’aansa kana argachuu ykn du’uu ture,” jechuun wal’aansicha argachuu guyyaa tokko dura Beneet dubbatee ture. “Carraan milkaa’uu isaa baay'ee xiqqaa akka ta’e beeka, garuu abdiikoo isa dhumaadha,” jedheera. Oggeessotni fayyaa Wiirtuu Fayyaa Yuunivarsiitii Meriilaand, yoo wal’aansa kana hin argatiin Beneet ni du’a sababa jedhuun wal’aansa kana gaggeessuuf Abbaa Taayitaa Meedikalaa US irra eeyyama addaa argataniiru. Kana duraa murtee oggeessonni fayyaa, dhukkubsataa haallii fayyaa isaa baay'ee gadi aanaa ta’eef taasisan irratti hunda’uun, Beneet wal’aansa jijjiirraa onnee akka argatuuf murtaa’ee ture. Gartuu oggeessota fayyaa wal’aansa kana gaggeessaniif, kun bu’aa qorannoo waggootii dheeraa addunyaa irratti jireenya namoota hedduu jijjiiruu danda’uu akka ta’e agarsiisa. Oggeessi fayyaa wal’aansa baqaqsanii hodhu Bartlii Giriifit, wal’aansi baqaqsanii hodhuu kun, “hanqina kutaa qaamaa jiru furuuf addunyaa gara fulduraatti kan tarkaanfachiisudha” jechuu isaa ibsi Dameen Mediisinii Yuunivarsiitii Meerilaand ibsa baase irratti eerera. Kana jechuun sababa hanqina kanaan, US keessatti guyyaatti namootni 17 wal’aansa jijjiirraa qaamaa utuu eeggatanii lubbuun isaanii darba. Guutummaatti ammoo namootni 100,000 ol ta’an wal’aansa jijjiirraa qaamaa argachuuf eeggachaa jiru. Hanqina jiru kana furuuf kutaa qaamaa booyyee dhala namaaf jijjiiruun yeroo dheeraaf yaadamaa tureera, vaalvii onnee booyyee wal’aansa akkanaaf fayyadamuun ammoo ammumaan waan baramedha. Onkololeessa 2021 keessa oggeessoti fayyaa Niiw Yoork, kalee boyyee milkaa’inaan dhala namaaf kennuu isaanii beeksisanii turani. Yeroo sanatti wal’aansi kun seeenaa meedikaalaa keessatti yaalii isa guddaa ture. Ta’us garuu namni wal’aansa kana argate nama sammuun isaa du’ee, bayyaannachuuf carraa hin qabne ture. Beneet garuu wal’aansi kun, jireenya isaa akka itti fufuuf isa akka gargaaru abdata. Wal’aansa kan argachuu isaa dura Beneet dhibee onnee wal’aanamuu hin dandeenye qabachuun isaa erga baramee, maashiniin lubbuu isaa tursu godhameefi gara ji’a tokkoof walakkaa oliif hospitaala ciisee ture. Wiixata, Beneet gargaarsa maashinii malee ofiin hafuura baafachuu akka danda’eru himameera. Garuu itti aanee maaltu uumama kan jedhu ammatti ifa miti. Booyyeen wal’aansa kanaaf fayyadamame, onneen isaa qaama Beneetiin akka simatamuuf, qacceen sanyii isaa saayinsiin foyyafamee akka ture AFP gabaaseera. Oggeessi fayyaa Girifiit of eeggannoo fi itti dhiyeenyaan haala Beneet hordofaa akka jiran himeera. Ilmi Beneet, Deevid Beenet Jr akka miidiyaa Associated Press’tti himetti, amma maatiin “haala homaa hin beekne keessa jiru.” Ta’us garuu “Wanti gaggeeffamu kun hagam guddaa fi bu’a qabeessa akka ta’e akka hubatu” himeera. “Wanti kun dhala namaaf godhamee hin beeku, animmoo carraa lubbuun turuu wal’aansa isa duraaniirraa qaburra kan fooyya’aa ta’e kennineerraafi jedhee yaaduun barbaada,” jechuun Girifiit dubbateera. Ta’us garuu yoo inni “guyyaa tokkoof, torbaniif, ji’aaf ykn waggaaf lubbuun tura yoo ta’e hin beeku,” jedheera.	https://www.bbc.com/afaanoromoo/oduu-59948594
entertainment	'Itoophiyaa keessaa dheerinaan anatu tokkoffaadha' - Birihee Gaashuu	"BBC dhiyeenyatti dargaggoo akkaan dheeraa Nagawoo Jimaa dubbisee ture. Har’ammoo waa’ee nama dheeraa biraa Birihee Gaashuu jedhamuu isinitti himna. Nagawoon dargaggeessa ganna 24 yoo ta'u, godina Shawaa Bahaa magaalaa Maqii jiraata. Biriheen immoo umuriin isaa ganna 38, kan jiraatu naannoo Amaaraa Godina addaa sab-lammii Awwii, Aanaa Faagitaa Lakomaa ganda Annigaraf jedhamtu keessa. Nagawoon kophee lakkoofsa 54 keewwata, Biriheen garuu erga dhalatee kophee keewwatee hin beeku. Dheerinni Nagawoo meetira 2.25 yoo ta’u, Biriheen immoo meetira 2.50 dheerata. 'Itoophiyaa keessaa dheerinaan anatu tokkoffaadha' jedha. Ijoollummaa isaatti  hiriyoota isaarra adda hin turre. Birihee dheerachaa jiraachuu kan hubate wayita umuriin isaa ganna jaha ture. Sana booda namoonni maqaa isaatiin waamu dhiisaanii 'Zaafuu' gariin ammoo 'Zigbaawu' jedhanii waamu. Innis dheerinni isaa hawaasa naannoorraa adda ta’uu hubataa adeeme. ""Akka nama farda yaabbateettiin namoota asii gadi ilaala’’ jedhe. Adeemsa keessa rakkootu isa mudate. Hojii hojjachuu hin danda’u. Qotuuf ni rakkata, gindiifi wanjoon sangootaaf mijatu Birihee guggufsisee dugda isa kutuuf ka’a. Dheerina isaaf akka mijatutti meeshaleen qonnaa yoo hojjatame immoo sangootaaf mijachuu didee, sangoota sochii dhorke. Kana qofaa miti, uffata dheerina isaaf gahu waan hin arganneef wayita hodhiisiifatu hawaasa naannoo caala qarshii gudda kaffala. ""Maallaqan baasa malee uffata namni lama uffatu ogeeyyiin uffata hodhan inuma naaf hodhu,"" jedhe. Yeroo tokkichatti hanga birrii 1,500’n kaffala, kaffaltii nama lamaaf ta’un baasa,"" jedhe. Erga dhalatee kophee hidhatee hin beeku. Lakkoofsi kophee isaaf ta’u meeqa akka ta’es hin beeku. ""Kophee sababan hin keewwanneef, dheerina miila kootii waliin kophee wal-simu waan hin arganneefi,"" jedha. ""Lakkoofsa kophee naaf ta’u hin beeku, hidhadhees hin beeku. Takkaa kophee hidhadhee hin beeku, sababa kanaaf  miilli na babbaqaqeera"" jedhe. Dheerinni isaa m2.5 ta’uu irra deddeebiin safaramee mirkaneeffateera. ""Dheerinni kee akka hiriyootakeetii otoo ta’ee namni xiyyeefatee si hin hubatu ture,"" jedhanii maatiin isaa deddeebi’anii itti himaa akka turan dubbata. Yookin dorgomee ‘waan adda ta’e’ argachuun akka irra ture itti himaa turan. Kanarraa ka’uun ""waa lama dhabduu"" kan jedhamuuf. Maatiin isaa hiyyeeyyii akka turan dubbata. Umuriin isaa ganna 9 yeroo ture irraa kaasee mana nama biraatti guddate. ""Daa’ima wayitan turetti  haadhaf abbaa koon gargaara jedheen yaade malee, akkanattiin burjaaja’a jedhee yaadee hin beeku. Amma nan gadda, otoon baradhee, ofiif maatiikoon gargaara ture,"" jedha. BBC: Otoon dheerachuu baadhee jettee yaaddee beektaa? Birihee: Eeyyee BBC: Yoom akkas jette? Birihee: Yeroo lama kufeen caccabe, otoon dheerachuu baadhee, akkuma namaa kaaniittin kufee ka’a ture. Namoonni baay'een wayita kufanii otoo hin cabiin ka’aniin arga. Yeroo tokko harka koo mirgaa yeroo biraammoo gateetti koo bitaatu na cabe. Sababa kanaafin Fulbaana kana dheerina kootti gadde. Lammaffaammoo, otoon hojjachuu danda’ee, hawaaasni naannoo yeroo midhaan haamuufi animmoo akkasaanitti hojjachuu dadhabuu yoon yaadu nan gadda. BBC: Yeroon ati bagan dheeradhe jettehoo jiraa? Birihee: Yeroo tokko tokko waan namoonni kaan hin qaqqabne yeroon gadi fuudhu nan gammada. Waan gara gadi jiru kaasutu na rakkisa malee waanti irra keessa jiru natti dhiyaata, kanaaf na gammachiisa. Af-gaaffiin yeroo naaf taasifamaa jiru kanatti dheerinni koo kan namoota kaniirra waan caalufi mitii? jedheen yaada, abdii qaba natti fakkaata. Biriheen qonna fi haamaa hin danda’u. Taatullee qonnaan bulaadha. Haati warraa isaa hojii hundumaa ni hojjatti. Ollaanis qonnarratti isa gargaaru. ""Hawaasni naannoo hundi mootummaan otoo si gargaare naan jedhu. Qonnaaf haamaarratti na gargaaru, hojii misoomaa fi eegumsarrattis bakkakoo bu'anii naaf hojjetu,"" jedha. Manni jireenyaa isaa akkuma kan hawaasa naannootti hojjatame. Balballi isaas walfakkaatadha. Yeroo bahuuf galuu gadi guggufa. ""Sireerra yoon ciisu qaamnikoo gartokkeen sireerra darba. Waan sanarratti ammoo meeshaan lamaan wal argannaan dhibiin hin jiru, [kolfa]."" Biriheen warroomeera. Dubartiin ilma hangafaa deesseef sin barbaadu jettee hiikte. Sana boodas irra deddeebiin nama biraa kaadhimmate, isaaniis sin barbaannu jedhaniin. Haadha warraa isaa ishee waliin jiraataa jiru waliin ijoollee sadii horataniiru. Biriheen abbaa durba tokkoo fi ijoollee afuriiti. ‘’Dheeraadha hojjatee nun sooru, isaan kan immoo namoonni namticha dheeraa kana argitanii jedhanii waan kolfaniifi itti qoosaniif akka badiitti lakkaa’aniitu,’’ jedhe kan warri kaadhimmate isa didan. ‘’Haati warraan koo isheen waliin jiraadhu haamaan yeroo itti baay'atu, hojiin yeroo itti baay'atu darbite darbitee dheerachuu keetiin ana rakkiftee atis rakkatte, jettee yeroo gadditu jira, kanarra kan darbe wal jaalanna,"" jedha. Akka Biriheetti namni dheeraan maatii isaa keessa hin jiru. ""Dhaabadhee waan namooni kaan hin argineen arga,"" jedha. Intalli isaa durbaa dheertu ta’uu ishee tilmaama Biriheen. ""Intallikoo akka kootti dheertu yoo ta’uu baattellee ni dheeratti. Umuriin ishee ganna 10  buusaafi quba ishee yeroon ilaalu dheertu natti fakkaatti. Firoottan koo kanneen biroo yeroon ilaalu akka kootti dheerachuun hafee, gartokkee kiyyallee hin ta’an,"" jedha. ""Ijoolleen koo kaan daa’imman waan ta’aniif, dheerachuufi gabaabbaachuu koo hin hubatan, garuu baay'ee na jaalatu. Daqiiqaa muraasaaf isaanirraa fagaadhee yeroon deebi’u dhufe jedhanitu gammadu,"" jedhe. ""Dubartiin tokko gabaa keessatti miila na qimmiidde. Garagalee yeroon ilaalu, namtichoo edaa sitti dhaga’amaa? naan jette, kana fa’aa yeroon ilaalu nan kolfa."" ""Amala bareedan qaba. Dheerina kana waliin otoon hamaa ta’ee namatu jeeqama,"" jedha. Yeroo tokko hojii barbaacha Finfinnee dhaqe. Mana inni keessa boqote namoonni marsanii turan. Namoonni isa ilaaluuf jecha walitti qabaman. Gara boodarra poolisotatti bilbilame jennaan poolisoonni namoota bittimsuu hime.  Hojii argatees guyyoota muraasa caala hin hojjanne. Gara iddoo dhalootaa isaatti deebi’e. Rakkoon isa mudate  kan biraan immoo geejjiba. Konkolaataa keessa qarqara taa’a, iddoo kaan taa’uuf ni rakkata. ""Gargaaraan konkolaachistootaa iddoo namoota lamaa waan qabattuuf gatii geejjiba nama lamaa kaffaluutu sirra ture naan jedhu."" Dhiyeenyattii Pireezidantiin naannoo Amaaraa Dr Yiliqaal gara Annigaraf dhaqanii turan. Keessummoonni hedduunis isaan waliin turan. Biriheenis affeeramee  pireezidantii naannichaa waliin wal argee suuraa waliin ka’eera. Biriheen nama  ganna 38 yoo ta’u dheerinni isaa kana caala waan dabalu hin fakkaatu. Gara fuulduraatti dheerina isaatiin dorgomuu barbaada. ""Fuulduratti dorgomee injifachuun barbaada. Itoophiyaatti dorgomee tokkoffaa bahuun qaba. Ammas tokkoffaadha. Dorgomee injifachuun qaba kan jedhu karoorri koo."" Dheerina isaatiin beekamuu barbaada. Biriheen ""uffannaa guutuufi kophee argachuun barbaada,"" jedhe.  Kana malees, mindaa dhaabbiin argatee ijoollee isaa deeggaruu barbaada. Dheerina isaarraan kan ka’e dhukkubsate hin beeku. Biriheen namoota kaanirraa haala adda ta’een akka hin soorannellee kaaseera."	https://www.bbc.com/afaanoromoo/oduu-60712637
entertainment	Aartii Oromoo fakkiidhaan	Fakkiin aartiiwwan aaddafi dudhaan uummataa ittiin calaqisiifamu keessaa tokko. Kaafuu aadaa ummata isaa ittiin ibsachuu jecha ogummaa fakkii kaasuu irratti akka bobba'ee dargaggoo Birhaanuun ni dubbata.	https://www.bbc.com/afaanoromoo/43137742
entertainment	Weellisaa You Tube irraa akkaataa sirbaa baratee badhaasota adunyaa mo'ate kana beektuu?	"Firanki Maak YouTube fayyadamuun sirbaa kan ture, amma garuu hojiisaa ta'u dubbata. Weelllisaan karaa YouTube attamiin akka sirbamu ofii isaa barsiisee amma badhaassawwan gurguddaa adunyaa lama ittiin argachuun welliisaa beekamaa ta'u danda'eera. Firaanki Maak dhiheenya kana wayita namni gadda irra jiru tokkoo akka sirba haadha warraa isaa duute jaallattu tokko waltajjii irratti akka sirbuuf wayita gaafateen tole jedhee of qopheesse. Innis qophii galgalaatiif erga hanga waaree booda shaakaleen booda bareechee dhiyeesse. ''Baayyee gaarii hin turre. Yeroon sirbetti haalli itti dhiyeesse baayyeen qaana'ee ture'' jedhe ture ofiisaatiin. Haata'u malee qophiinsaa sun namoota gadda irra turaniifi keessummoota hoteelichaa keessaa biratti haala gaariin fudhatamuun adeemsa haaraa irra isa kaa'e. Duraan attamiin viidiyoowwan YouTube ilaalaa akka sirbamu barataa ture, amma garuu akka ogeessa weellisaa beekamaatti ittiin galii argataa jira. Dargaggeessi umuriin waggaa 28 fi jiraataa Edinbarg kan ta'e kunis karaadhuma intarneetiitiin shaakkalliiwwan sagaleefi haala afuurri itti baafamu barachuun ofiisaa bariise. ""Akkasumas weelliiftoonan jaaladhu kanneen akka Roobbie Williyaams, Freed Astaaree fi Mikaa'eel Baabil itti sirban fa'is qorataan ture,'' jedha kutannoo ittiin sadarkaa ammaa irra gaheen yoo himu. ''Sirba tokkoo hangan waan daqiiqaa 45 ta'u argadhuutti torbaniif nan baradha ture,'' jedha. Wayita umuriinsaa waggaa 22 ta'uttis Tenerife keessatti boqonnaa (season) xumuruun gara UK deebii'e. Achiinis doonii Kiruuzee irratti hojii sirbaa sanii akka dhiyeessaniif affeerame. Haata'u malee namoota 13 akka qophii sirbaasaanii dhiyeesaniif affeeraman yoo mindeeffaman Firankeen garuu hojii hin kennamneef ture. Sana booda gara Edinbargitti deebi'ee osoo mana dhugaatii tokko keessa taa'uu haadha qabeenyaa manichaatti akka carraa hojichaa dhabuun gadde itti hime. ''Abdii kutachuu hin qabdu,'' jechuun natti himte. ''Garuu aniyyuu ofumakoon meeshaalee muraasa bitee hojjechuufan jedheen. '' Jimaata Jimaata irra mana dhugaatii koo keessayyuu sirbuu dandeessa,'' na jette. Firaanki sagalee guddistuu fi maayikiraafoonii bitachuun mana dhugaaticha keessaa fi manneen kunuunsa manguddootaa naannichaa deemuun sirbuu jalqabe. ''Akka maleen jaaladhe,'' jedhe. ''Manneen kunuunsaa keessatti sirbuu fi namootaan wal arguu baay'een jaaldhe.'' Bara 2019 ammoo gara Teneriifeetti imaluun dorgommii Badhaasa Tenefiiree ol adeemtotaaf qophaa'e irratti injifate. ''Sirbitootni fi namootni bashananan irra hojjetan Kaariis keessatti beekaman irratti hirmaataniiru. Badhaasa ol adeemtotaa kana mo'achuun waan ajaa'ibaa ture. Keessumaa You Tube irraa yeroo gabaabduu kana keessatti of barsiisee, jedhe. Hordoftootni miiidiyaa hawaasaa isaa akka malee baay'atee yeroo dhufan saganticha ammas US deemuun qopheessuu barbaade. Ammas Badhaasa Reel Laas Veegaasitti qophaa'e irratti injifachuun badhaasa ol adeemtotaa sanas injifate. Badhaasni Vegas Reel Awards' jedhamu waggaa sadii sadiin kan qophaa'u tahee, weellistootni dhibbaan lakkaa'aman irratti hirmaatu. Firaanki dorgommicha irratti sirboota jaha sirbeera. ""Asittan nama wal-tajjii tahuukoo mirkaneeffadhe,'' jedhe. Dhaggeeffatootakoof gammachuu waanan kenneef sababiin adunyaa kana irra jiruufis kanumaaf.'' Akkasumas Dilbata yeroo hundumaa fuula Feesbuukii isaa namootni 20,000 kallattiin isa daawwatan irrattis ni hojjeta. Firaanki daandii UK irra yeroo imal namootni inni hin beekne akkuma ini isaan beekutti itti dhiyaachuun yeroo isa walii dubbatan miira addaa qaba jedhe. Dhumarratti Las Veegas deemuun Mikaayil Baabil waliin sirbuun isaa waan innis tahe namootni kaan hin eegne tahuu himuun erga wal-tajjiicha xumuree duubdeebiin argates akka isa boonse dubbate."	https://www.bbc.com/afaanoromoo/oduu-61503942
sports	Piriimer Liigii 2022-23 torban jalqabaan eenyufaatu milkaa'e?	"Tapha Piriimer Liigii Ingiliiz bara 2022-23 Jimaata Arsenaaliifi Kiristaal Palaasiin jalqabame Sanbataafi Dilbata kilaboonni 20n hunduu morkataniiru. Kilaboota yeroo baayyee tarree duraarra jiran keessaa Arsenaal, Tootenhaam, Maanchester Siitiifi Chelsiin mo'achuun jalqaban. Maanchester Yunaayitid yoo mo'amu, Liiverpuul ammoo qabxii gateera. Maanchester Siitii Tapha Piriimer Liigii bara 2022-23 torban jalqabaan Erliing Haalaand tapha jalqabaa Maanchester Siitiif taphateen goolii lama lakkoofsiseera. Taphataan lammii Noorwey umuriin isaa waggaa 22 ta’e kun Maanchester Siitiin akka shaampiyoonummaa isaa eeggatu gargaaruu qofa osoo hin taane, Piriimer Liigii keessatti taphataa bara kana iji irra jiru ta’a jedhamaa jira. Tapha Maanchester Siitiin - West Haam Yunaayitid waliin taphateen Haalaand, waanuma jijjiirraa ganna kanaan yeroo Boorusiyaa Doortimund irraa dhufe Peep Gaardiyoolaan irraan eega jedhee ture hojjetee agarsiise. Maanchester Siitiin West Haam Yunaayitidiin qe'eetti dhaqeefii taphaan caalaa mo'ate. Namuu akka Maanchester Siitiin mo'atu ni eega garuu akka kana warra West Haam Yuunaayitid qalbii bitaafi mirga wallaalchisanii hanga kubbaa miillaan dharra'anitti geessisu hin jedhamne. Maanchester Yunaayitid Tapha Piriimer Liigii torban jalqabaa biraatiin kan Maanchester Yunaayitidiifi Biraayitan gidduutti gaggeeffame akka hedduun eegan hin taane. Biraayitan gara dirree Maanchester Yunaaayitid deemuun 2-1n injifatee deebiyeera. Kun ammoo leenjisaa Maachester Yunaayitid haaraa Eriik Teen Hag akka caalaa birratu taasiseera. Taphataan warra Biraaytan Paaskaal Giroos jedhamu gooliiwwan lama gareen isaa ittiin mo'ate boqonnaa dura ture kan lakkoofsise. Boqonnaa booda Kiristaano Roonaaldoon seenuun Maanchester Yunaayitidiifi xiqqoo si'oomsee ture. Garuu goolii taphataan Biraayitan Maak Alister of irratti lakkoofsiseen ala carraa hin arganne. Egereen isaa maal ta'a jedhamee hedduu eegamaa kan ture Ronaaldoon eeggataa ta'ee daqiiqaa 53ffaa irratti seenus jijjiirama onnachiisu hin agarsiisiin bahe. ""Tapha kana mo'amuun sirrii hin turre,"" jedhe leenjisaan Maanchester Yunaayitd Teen Hag. Chelsii Chelsiin Everten waliin kan taphate yoo ta'u, goolii rukuttaa penaaliitiin argateen 1-0 mo'ateera. Dirree warra Everten kanaan dura hedduu qaana'an irratti mo'atanii galuun Chelsii ciminatti akka jiran agarsiiseera. Kun ammoo leenjisaa isaanii Toomaas Tuchel akka gammadan taasiseera. Leenjisaan kun waqtii jijjiirraa taphattootaa Gannaa kanaan taphattoota akka Raahem Isterliing fi Marc Cucurella gara Chelsiitti fideera. Chelsiin taphattoota ciccimoo guutuu kan qabu ta'ullee, haala amma jiru kanaan garuu kilaboota ciccimoo akka Liiverpuuliifi Maanchester Yunaayitid dura dhaabbachuuf isa hafa jedhu warri kubbaa miilaa xiinxalan. Liiverpuul Dorgommii Piriimer Liigii darbeen qabxii tokkoon caalamee waancaa kan dhabe Liiverpuul tapha liigichaa kan bara 2022-23 jalqabaatiin qabxii gate. Tapha kana irratti Fuulhaam galchii Aleeksaander Miitirovichiin dursa qabatus, Daarwiin Nuunez boqonnaa booda wal qixxeese. Taphicha irratti gareen Fuulhaam bara kana gara Piriimer Liigiitti guddate gahumsa gaarii agarsiisuun 2 fi 2 qixa xumurame. Hanga boqannaatti Liiverpuul yaaliin gara galchiitti godhan baay'ee xiqqaadha. Gareen Maarkoo Siilvaa, Fuulhaam tapha bareedaa dirree isaanii irratti agarsiisaniiru.Gama Liiverpuuliin Luwis Diyaaz yaaliin gara galchiitti taasise tokko dhaabbii karra Fuulhaam dhahuun deebe. Boqonnaa booda Liiverpuul taphataa paawondii miliyoona 85niin mallatesise Daarwiin Nuunez galche.Nuunez sochii gaarii agarsiisuun galchii baay'ee bareedaa tahe lakkoofsisuun Liiverpuul wal qixxeesse. Taphaan booda yaada kennaniin leenjisaan Liiverpuul Yaargan Kiloop, bakka keenyatti deebiyuudhaaf fooyya'insa jabaa gochuu nu barbaachisa jedhe. Arsenaal Dorgommii Priimer Liigii 2022/23 Jimaata jalqabeen Arsenaal 2 fi 0 Kiristaal Paalas mo'achuun milkiin jalqabe. Galchii Piriimer Liigii jalqabaa bara kanaa kan lakkoofsise taphataa sarara duraa Arsenaal Gabri'el Maartineeliidha. Galchii lammaffaa ammoo karra isaa irratti tahus taphataa sarara ittisaa Kiristaal Paalaas Guyii jedhamudha. Maayil Arteetaan bara kana taphattoota haaraa shan mallatesisuun garee isaa cimseera. Tapha kaleessaa irrattis gahumsi Gabri'el Yesuusii fi Oleksaader Ziincheenkoo taphattoota Maan Siitii irraa mallateessanii guddaa ture. Tootenhaam Piriimer Liigiin Ingliiz kan bara darbeetiin 4ffaa ta'uun kan xumure Tootenhaam tapha jalqabaa bara kanaatiinis injifannootiin jalqabeera. Tootenhaam hanga daqiiqaa 12tti Saawuz-hampitaniin dursamus boodarra cimee argamuun 4-1n mo'ateera. Gareen Antooniyoo Konteen leenjifamaa jiru kun goolii lakkoofsisuu qofa osoo hin taane taphaanillee hedduu caalanii turan. Bara kana hojjetoonni TV fi raadiyoo keessaa walitti babba'an 22 Piriimer Liigii eenyu akka mo'atuufi eenyu ammoo 1-4 akka bahu tilmaamaniiru. Tilmaama namoota 22 kana irratti hundaa'uun sadarkaan waliigalaa yoo bahutti: 1. Maanchester Siitii, 2. Liiverpuul, 3. Tootenhaam, 4. Chelsii, 5. Arsenaal, 6. Maanchester Yunaayitid agarsiisa. Akka tilmaama isaanii kanatti, sadarkaa bara darbee waliin yoo ilaalamu Tootenhaam fi Chelsii qofatu bakka wal jijjiire malee kaan walfakkaata. Bara darbe 4ffaa bahee kan xumure Tootenhaam, bara kana ammoo bakka Chelsii bara darbee fudhachuun 3ffaa ta'ee xumuraadha. Taphoonni Piriimer Liigii bara kanaa sababa Waancaa Addunyaa Kaataaritti Sadaasa 21 irraa hanga Mudde 18 gaggeeffauun taphoota marsaa 16 booda addaan citee Mudde 26 deebiyee jalqaba. Kun ammoo taphattoota garee biyya isaaniif taphatan miidhuufi dadhabsiisuullee waan danda'uuf Piriimer Liigii kana adda taasisa."	https://www.bbc.com/afaanoromoo/articles/cqvgqeg84qlo
health	Koronaavaayiras: Carraan qorichi remdesiviir Covid-19 fayyisuu 'xiqqaadha' jedhe WHO	Bu’aan qorannoo Dhaabbata Fayyaa Addunyaa (WHO) akka mul’isutti carraan qorichi farra vaayirasii remdeesiiviir dhukkubsattoota Covid-19 fayyisuu qabu xiqqaadha. Remdeesiiviir qorichoota yaala koronaavaayirasiif dursa itti tajaajilamaa turan keessaa isa tokko yoo ta’u, dhiheenyatti yeroo Doonaald Tiraamp hospitaala turanitti kennameerafi. Dhaabbanni qorichicha oomishu Jiiliyad argannoo yaalii kanaa hin fudhu jedheera. WHO qorichoota afur yaala Covid-19 ooluu danda’an jedhee qorannoorratti taasisaa ture remdeesiiviir- qoricha Iboolaa, haayidirookiloorooquniin – qoricha busaa, qoricha madinummaa gabbisu akkasumas qorichoota HIV lopinaaviirii fi ritoonaaviiriidha. Deeksaameetaasooniin qoricha isteeroyidii gatii rakasaa yoo ta’u, yeroo ammaa kanatti UK’tti dhukkubsattoota Covid-19 fayyadamamaa jira, ta’us garuu qorannoo kana keessatti hin hammatamne. Qorichoonni afuran kunneen dhukkubsattoota gameeyyii 11,266 hospitaalota 500 kan biyyoota adda addaa 30 keessa jiran irratti yaalamaniiru. Saayintistiin WHO Dr Soomyaa Iswaamiitan akka jedhanitti yaaliinsaanii haayidirookiloorookiniin fi lopiinaaviir/ritoonaaviir sababa bu’a qabeessummaansaanii gad aanaa ta’eef ji’a Waxabajjii keessa dhaabateera jedhaniiru. Yaalii isaan kaanii akkuma itti fufetti jira. Yaaliin WHO kan dhaabbanni Jiiliyaad jalqaba ji’a kanaatti taasise waliin walfaallessa. Qorannoon Jiiliyaad dhukkubsattoota 1,000 irratti taasise akka mul’isutti dhukkubsattoonni Covid-19 remdeesiiviir fudhatan yeroon itti fayyuu danda’an guyyoota shaniin gabaabsa. Dhaabbanni Jiiliyaad argannoo WHO kana fudhatama hin qabu jedheera. UK’tti yaalii bayyanachuu kan taasisan Piroofeesar Maartiin Landireyi bu’aan qorannoo “murteessaadha ta’us garuu itti yaadda’uu qabna” jedhaniiru. Dabalataanis heddumminaan argamuu fi gatiin qorichaas waan biraa nama yaachisuudha jedhaniiru. “Covid-19 guutuu addunyaarratti namoota miiliyoonaan laakka’aman miidheera. Dhukkuba salphaa miti. Yaala gatii rakasaa, hamma barbaachisuun oomishamu  akkasumas namoonni hundi walqixa argachuu danda’an barbaanna.” Remdeesiiviir Caamsaa 1 ture US keessatti akka dhukkubsattootaaf kennamu Abbaa Taayitaa qorichaa Ameerikaan  hayyame. Boodarra ji’uma Caamsaa keessa UK keessatti hayyamame, achi booda biyyoonni heddu itti fayyadamuu jalqabaniiru. WHO yeroo ammaa kanatti yaaliiwwan yaala Covid-19’f oolan taasisaa jira jedhan Dr Soomyaa Iswaamiitan. Kanaanis qorichoota farra vaayirasii haaraa ji’oota darban keessa argamanii fi isaan kaan irratti hojjataa jirra jedhaniiru. Gama biraatiin, qorattoonni Chaayinaa talaallii yaaliirra jiru nageenyummaansaa mirkanaa’uu fi madiinummaa qaamaa akka gabbisu himaniiru.	https://www.bbc.com/afaanoromoo/oduu-54581804
health	Lakkoofsi dubartoota ulfa baasanii dabaluun mul'se qorannoon	"Bara darbe qofa biyya Ingilaandiifi Walsi keessatti ulfi 200,000 ol akka baafamee gabaafameera. Kun ammoo lakkoofsa yeroo kamiyyu caalaa baayyee ta'ee galmaa'edha jedhameera. Waggoota 10 darban keessa lakkoofsi ulfa baasuu dubartoota umuriin isaanii 35 ol ta'e biratti dabalaa kan dhufe yoo ta'u, warra umuriin isaanii 18 ol ta'an biratti xiqqachaa akka deeme gabaasni Damee Kunuunsa Fayyaafi Hawwaasaa ni agarsiisa. Doktoroonni akka jedhanitti lakkoofsi ulfa baasuu dabalaa dhufuun kun carraa ittiin malawwan ulfa ittisuu argatamu atattamaan akka barbaachisu agarsiisa. Baajata fayyaa hawwaasaa naannolee hir'isuunis tajaajila kana irraan dhiibbaa geessisaa jira jedhan. Walumaa galatti, ulfa baasuu lakkoofsi isaa 200,608 ta'e dubartoota Ingilaandiifi Walsi keessa jiraataniin bara 2018 keessa qofa gaggeeffameera. Kana jechuun ammoo dubartoota umuriin isaanii 15-44 keessa ta'an 1,000 17.4 kan ta'an akka jechuudha. Lakkoofsi kun kan bara darbe 1,000 keessaa 17.9 ta;e bara 2007'tti galmaa'e bira qabamee yeroo ilaalamu gadi aanaadha. Lakkoofsi kan dubartoota umuriin isaanii deemeeru ulfa baasan dabalaa dhufus kan dubartoonni umuriin isaanii dargaggeeyyii ta'an ulfa baasan garuu xiqqateera. Lakkoofsi dubartoota umuriin isaanii waggaa 16-17 gidduu ta'an ulfa baasan waggaa kudhan dura kan turarraa walakkaadhaan hir'ateera. Kana jechuun dubaroota umurii kana keessa jiran 1,000 ta'an keessaa 10 kan ta'an bara darbe ulfa baasaniiru. Haata'u malee, lakkoofsi dubartoota ulfa baasanii kan umuriin isaanii 30 ol ta'anii dabalaa dhufeera. Pirezedaantiin Kollejjii  Wallaansa Da'umsaafi Gadameessaa Rooyaal kan ta'an Pirof. Lesleey Reegaan: ""Ulfa hin barbaachifneefi dhukkuboota saalqunnamtiidhaan daddarban ofirraa ittisuudhaan fayyaafi da'umsaaf dubartoonni tajaajilawwan mala ulfa ittisuufi fayyaa walhormaataa argachuu qabu. ""Nutis kanaafidha kan deggersa maallaqaa addaan ciccitu akka dhaabbatuufi itti-gaafatamummaan gaariin uumamee tajaajila ga'aa dhabuun dhiibbaan dubartoota irra ga'u akka dhaabbatuuf kan gaafannu."" Dabalataan, dubartoonni biyya biroo lama Ayerlaandiifi Ayerlaandii Kaabaa irraa dhufan 4,600 ol ta'an bara 2018 keessa ulfa baasaniiru. Akka Pirf. Reegaan jedhanitti, dhimmi kun seera ulfa baasuu naga qabeessa ta'e ""akkaan akka barbaachisu' Ayerlaandii Kaabaatti agarsiisa. Kanaaf jetti qorattuun kun: ""Akka mootummaan dhaabbileen biroo waliin ta'uudhaan hojjechuun dubartootaafi ijoolleen shamarranii eessayyu jiraatan tajaajila kunuunsa ulfa baasuu seera qabeessaafi isaaniif malu akka argatan kan gaafachaa jirruuf."""	https://www.bbc.com/afaanoromoo/oduu-48646149
politics	Yuunivarsitiin Gondar Doktora kabajaa Dr Illeenii Gabramadiniif kenne haqe	"Yuunivarsiitiin Gondar Doktora Kabajaa bara 2013 [AL.I bara 2005] Dr Illeenii Gabramadiniif kennee ture haquu isaa beeksise. Yuunivarsiitichi ibsa Kibxata galgala baaseen badhaasa Dr illeeniif kenne kan haqe, yaada isaan viidiyoo tibbana miliqee bahe jedhame kan dippiloomaatota biyyoota Lixaa waliin marii godhame irratti kennan hordofee ta'uu hime. Yuunivarsiitiin Gondar doktora kabajaa kenneef haquu isaan wal qabatee Dr Illeeniin amma dura yaada hin kennine. Viidiyoon marii gama intarneetiin godhame kan dhaabbanni miti mootummaa 'Peace and Development Center International (PDCI)' jedhamuufi pirofeesar Eefreem Yisaaqiin hogganamu qopheesse tibbana dubbii ijoo ture. Viidiyoon miliqfamee baafame jedhame kanarratti dippiloomaatonni duraanii fi ammaa Ameerikaa akkasumas biyyoota lixaa tokko tokko lammilee Itoophiyaa bebbeekamoo fi bakka bu'aa TPLF waliin dhimma waraana Itoophiyaarratti wayita mari'atan agarsiisa. Miidiyaaleen biyya keessaa viidiyoo kana 'mariin dippiloomaatonni Lixaa TPLF aangootti deebisuuf ykn gargaaruuf dhoksaan taasisan saaxilame' jechuun gabaasaalee bal'aa irratti hojjetaniiru. Mootummaan Itoophiyaa hayyama dhaabbata maricha qopheessee kan haqe yoo ta'u, manni maree gorsitoota diinagdee walabaa MM Abiy Ahimad kan Dr Illeeniin keessatti miseensa ta'an miseensummaa irraa isaan uggureera. Dabalataan, dhaabbati isaanii kan namoota hojii kalaqan gargaaru, Biluu Muun, jedhamu cufamee mootummaan qorannoo irratti gaggeessaa akka jiru hoogganaan dhaabbatichaa Saamu'el Baqqalaa tiwiitara gubbaa barreessaniiru. Obbo Saamu'el waan Dr Illeeniin dalagan mormuun aangoo isaaniirraa gadhiisuu isaanii fuula tiwiitara isaanii irratti beeksisaniiru. Yuunivarsiitiin Gondar bara 2013 Dr Illeeniif doktora kabajaa kan kenne qooda isaan Gabaa Omishaa Itoophiyaa (ECX) hundeessuu fi hogganuu keessatti qabaniin, jiruu fi jireenyi hawaasaa akkasumas adeemsi daldala alaa Itoophiyaa akka jijjiiramu gochuu isaaniif ture jedhe. Amma garuu ""marii gama inatarneetiin qophaa'e irratti yaada naamusa ogummaa hin eegne, kan fedhii qaama tokkoo qofa calaqqisiisu fi duudhaalee yuunivarsiitii keenyaa faallessu waan dubbataniif"" doktorummaa isaanii haqne jedhe. Murteen kunis labsii barnoota olaanoo fi danbii yuunivarsiitichaa bu'uura godhachuun seeneetiin yuunivarsiitichaa kan murteessedha jedheera. Viidiyoo barreessaan lammii Kanaadaa kan waraana Kaaba Itoophiyaa irratti mootumma MM Abiy deeggaruun marsaalee hawaasaa irratti barreessu Jeef Piirs jedhamuun gadi dhiiseen booda Dr Illeenii balaaleffannaan hedduun mudateera. Dr Illeeniin maricharratti kufaatii mootummaa MM Abiy booda, diinagdee biyyattii haalaan miidhame akkasumas wal-shakkii fi sodaa hawaasa jidduutti uumame bakkatti deebisuuf karoorri akkamii akka jiru bakka bu'aa TPLF wayita gaafatan dhagaahamu. Haata'u malee viidiyoon marii kanaa miliqee erga bahee booda balaaleffannaa isaan mudateef tiwiitarii irratti deebii kennaniin, hirmaannaan walgahii sana irratti taasisan haala hin taanen hubatameera jedhan. Walgahichi Itoophiyaa keessatti nagaa fiduuf kan kaayyeffatedha jedhan. Itoophiyaatti mootummaa ce'umsaa hundeessuu dabalatee heera biyyattiin ala jijjiirama mootummaa taasifamu kamu akka hin deeggarre himan. Hirmaannaan isaaniis akka lammii Itoophiyaa tokkotti diinagdee biyyattii waraanichaan miidhame deebisanii ijaaruuf fala barbaaduuf akka ta'e himan. Kanas yeroo raawwatan dhuunfaan malee dhaabbata dalaganiif akka bakka hin buune himan. Dr. Illeenii G/Madiin Fulbaana darbe Sagantaa Misoomaa Dhaabbata Biyyoota Gamtoomanii (UNDP) keessatti damee haaraa hundeeffame kan dargaggootaaf hojii uumuurratti hojjetu akka hogganan filatamuun ni yaadatama."	https://www.bbc.com/afaanoromoo/oduu-59478251
sports	K﻿ariim Benzeemaa miidhamaan Waancaa Addunyaa ala ta'e	J﻿ifataan garee biyyaalessaa Faransaay Kariim Benzeemaa shaakallii irra osoo jiruu miidhama irra gaheen Waancaa Addunyaa Kataariin ala ta'e. I﻿njifataan badhaasa Ballon d'Or bara kanaa Benzeemaan osoo Kataaritti garee wajjin shaakalarra jiruu sarbaa isaarra miidhamni irra gahe. G﻿areen biyyaalessaa Faransaay Benzeemaan taphootaa Waancaa addunyaarratti hirmaachuu hin danda'u jedheera. '﻿'Gareen guutuun gadda Kariim ni qooddata, dafees akka bayyanatu ni hawwaaf'' jedha ibsi garichaa. F﻿edereeshiniin Kubbaa Miilaa Faransaay gama isaan qorannoo MRI godhameefiin Benzeemaan maashaa sarbaa isaarra jirurra miidhamni gaheera jedheera. '﻿'Bayyanachuuf torbanoota sadii isa barbaachisa.'' F﻿aransaay Waancaa Addunyaa kana irratti ramaddii D jalatti Awustiraaliyaa, Deenmaarkiifi Tuniziyaa waliin ramadamte. Tapha jalaqabaas Kibxata Awustiraaliyaa waliin gooti. Leenjisaan Faransaay Didiyeer Deekaamps hanga Wiixata boruutti jifataa biraa bakka Benzeemaa bu'uuf waamicha godhu. Gareen biyyaalessaa Faransaay sababa miidhamaan taphattootaa isaa gahumsa gaarii qaban durseeti kan dhabuu eegale. Taphattootni sarara gidduu Pool Boogbaa fi Nigooloo Kaanteen qaata miidhama isaaniirra gaheen hiree hirmaannaa hin arganne. Jifataan biraan garichaa Kiristoofar Nikunkuunis dhiyoo osoo shaakalarra jiruu miidhame. B﻿enzeemaan biyya isaa shaampiyoonaa dorgommii taree taateef taphoota 97 gooliiwwan 37 lakkoofsiseera. T﻿aphataan kun Waancaan Addunyaa Kataar eegaluuf yeroo dhiyaatetti maaliif Ballon d'Or akka naaf malu waltajjiin itti mirkaneessuudha jedhee ture. B﻿akka Benzeemaa Deekaamps taphataa sarara fuulduraa Maanchistar Yunaayitiid Antonii Maarshaaliin waamuu mala jedhameera. B﻿enzeemaan torban darbe gareen biyyaalessaa guutuun erga ijaaramee yeroo duraaf ture shaakallii guutuu Sanbataa irratti kan hirmaate. Leenjisaan isaa Deekaamps ''Benzeemaaf akka malee gaddeef Waancaa Addunyaa galma isaa guddaa godhatee ture,'' jedha. '﻿'Qormaata haaraan kun dhufus garee koorraa amantaa guddaan qaba. Qormaata guddaa nu eeggatu keessa bahuuf waan hunda ni goona.''	https://www.bbc.com/afaanoromoo/articles/crgzvxp00pyo
politics	'Abbaan Kuusaa Gadoo' barreessaa Gaaddisaa Birruu du'aan boqotan	"Barreessaan Asoosama jalqabaa Qubee Afaan Oromootiin barraa'e jedhamuu Kuusaa Gadoo fi asoosamoota biroo Obbo Gaaddisaa Birruu du'aan boqochuu maatiin BBC'f mirkaneessaniiru. Yeroo dheeraaf dhibee narviin qabamanii yaalamaa kan turan Obbo Gaaddisaan, erga wayyaa'anii tibbana dhukkubnaan hospitaala galuu maatii irraa mirkaneessine. Intalli isaanii Waadaa Gaaddisaa akka jettetti erga dhibamuun hospitaala galanii torbee tokko yoo tahu, Wiixata Adoolessa 19, 2021 hospitaalatti boqatan. Barreessaa Gaaddisaan seenaa hog-barruu Oromoo keessatti qooda yoomuu hin dagatamne nama bahan jedhamuun ibsamu. Bara dukkanaa Afaan Oromoodhaan barreessuu fi dubbachuun cubbuu ture jedhamu sana keessa asoosama Kuusaa Gadoo barreessuun maxxansaniiru. Obbo Gaaddisaa Birruu Arsii Boqojjiitti dhalatanii guddatan. Barnoota isaanii sadarkaa tokkoffaafi lammaaffaa Boqojjiifi Asallaatti erga baratanii booda, kolleejjii Barsiisota Asmaraatti barachuun aartii Oromoo Guddisuu irratti kan xiyyeeffatan yoo tahu, boodas yuunivarsiitii Finfinneetti digirii isaanii Hog-barruu [Literature and Foreign Languages] xumuraniiru. Digirii isaanii lammataas gosa barnoota walfakkaatuun Yunivarsiitii Finfinneetti xumuran. Waggoota jahas ogummaa barsiisummaan tajaajilaniiru. Yunivarsiitii Finfinnee keessatti Akkaadaamii Afaan Sabootaa Itoophiyaa kan jedhamu keessas hojjechaa kan turan yoo tahu, koree waaltina Afaan Oromoof jalqaba irraa eegaluun nama tumsa ol-aanaa bahatanidha. Obbo Gaaddisaan namoota Waldaa Barreessitoota Oromoo bu'uuressan keessaas tokko yoo tahan, nama dadhabe osoo hin jedhiin waldicha cimsuuf dhama'aa turan akka tahes himama. Kitaabota barreessan keessaa Kuusaan Gadoo jaallatamummaa guddaas kitaaba horatedha. Kana qofa osoo hin taane kitaabota akka Dhaamsa Abbaa, Burreen Bifa Tokko Miti, Fedhii Gam-tokkee jedhan fa'aas barreessuun maxxansaniiru. Kuusaa Gadoo osoo hin maxxanfamiin dura gaazexessaa Saamu'eel Dhaabaan raadiyoo Itoophiyaa irratti torban 29 Dilbata ganama 'waa lama dhabuu' mata duree jedhuun seeneffamaa akka ture Obbo Gaaddisaa Birruu amma dura BBCtti himani turan. Obbo Gaaddisaan kitaabicha ofumaan akka maxxansan himanii, yeroo sana mana maxxansaa tokko deemanii akka gaafatan dubbatu. Haa tahu malee, manni maxxansaa sun waan sammuu kootti hin tolle dubbatanii ''Afaan Oromoo hin maxxansinu jalqaba gara Afaan Amaaraatti jijjiiri naan jedhan,'' jechuun dubbatan. ""Anis baay'ee aaree dideen Afaan Oromoodhaan ofumakoo maxxansiisee baase"" jedhan. Kitaabichi erga maxxanee gabaa irra oolees qormaatni guddaan akka isaan mudataa ture kan himan Obbo Gaaddisaan, namootni kitaaba qubeen barraa'e qabatanii deemuuf iyyuu ni sodaatu ture jedhan. ''Hiriyaa koo tokkotu bakka hojiikoo dhufee kitaaba maxxansite jedhan mee naaf kenni naan jedhe. Anis tolen jedhe. Waa itti naaf mari naan jedhe. Inni nama guddaa fi beekamaadha. Waa itti naaf mari jechuun isaa kitaabicha irraa qubeen waan mul'atuuf akka hin argamneefidha. Ani immoo baay'ee waan itti boonuuf akkamitti akkas naan jedha jedhee aarus ka'een gaazexaa kutee itti maree kenneef,'' jechuun turtii osoo lubbuun jiranii BBC waliin taasisaniin dubbatanii turan."	https://www.bbc.com/afaanoromoo/57867579
health	Dubartiin tokko erga gubattee booda ogeessonni gadaameessaa kan akeekkachiisan	"Dubartoonni qaama wal-hormaataa isaanii aara bishan danfaa (steam) fayyadamuun balaa qabaachuu akka malu ogeessonni fayyaa akeekkachiisan. Kun kan ta'es, erga dubartiin lammii Kanaadaa tokko osoo aara bishan daffuu ulachaa jirtutti gubbateen boodadha. Qorannoon dubartii umuriin ishee ganna 62 taate kana irratti gaggeeffame, kunis Barruu Dhimma Fayyaa Daa'immaniifi Gadameessaa Kanaadaa irratti maxxanfameera. Dubartiin kun rakkoo gadameessi ishee gadi ba'uutiin  wal qabatee rakkachaa waan turteef qaama saalaashee bishaan dafee ulachuun kun wallaansa baqaqasanii hodhuu caalaa dhibee kanaaf furmaata jettee amanaa turte. Qaama saalaa aaraa bishaan daffuu ulachuun kunis, bishaan baalaa gara garaatiin makamee danfee yoo ta'u, baayyee beekamaafi jaallatamaa dhufeera. Aara bishaanii (steam) qaama saalaa ulachuuniifi wallaansawwan manneen miidhaginaafi ispaa gara garaa keessatti argamu yeroo ammaa. LA Times, waa'ii steam ulachuu garamitti deemaa akka jiru bara 2010 keessa yeroo jalqabaaf gabaasee ture.  Isaan booda erga biraandiin Gwyneth Paltrow Goop akka wallaansi kun filatamaa ta'e beeksisee xiyyeeffannaa bal'aa argate. Bara darbe, moodelistiin beekamtuu Ameerikaa Chrissy Teigen yeroo qayya qaayyataa ykn ulataa jirtutti suuraa ofiishee kaastee erga qooddee baayyee beekameera. Beeksisawwan ispaa ""ulannaa-v"" wallaansi kun seenaa biyyootaa Eeshiyaafi Afirikaa keessatti bara dheearaaf faayidaarra oolaa kan jiruudha. Biyya keenyattis qayyi baliinaan kan beekamu yoo ta'u, aara bishaan daffaa ulachu (steaming) amma dubbataa jirru garuu isarraan adda. Yeroo tokko tokko 'Yoni steaming' jechuun hojii qaama saalaa ofii akka ""haaromu taasisan"" jedhu. Ogeessonni garuu, kun balaa uumuu danda'a jedhanii akeekkachiisu. Bu'aa fayyaa aara bishaan daffaa ulachu (steam) fudhachuun qaba jedhamee amanamu kan akka dhukkubbii yeroo laguun ji'aa dhufu jiraachuu malu xiqqeessuu, ykn akka namni dhala argatu taasisa jedhamus qorannoo fayyaatiin mirkanaa'ee hin jiru. Dr. Vanessa Mackay, Kollejjii Wallaansa Daa'immaniifi Gadameessaa Rooyaalitti Gorsituufi Dubbii himtuun, ""kun barmaatii hawaasa keessa tureedha"" jechuun ibsaa, qaamni saalaa dubartii qulqullina/dhiqannaa ykn wallaansa walirraa hin cinne barbaachisaa jette. Ogeettiin kun dabalataan, saamunaa urgaa hin qabne qofa naannoo qaama saalaa dubartii dhiiqachuuf fayyadamuun barbaachisaa ta'u gorsiti. ""Qaamni saalaa dubartii baakteeriyaa barbaachisaa qaba,"" jetti ibsa ishee keessatti. Kanaafuu "" dubariin yeroo hedduu steam fudhattu baakteeriyaa madaallii fayyaaf barbaachisuu hubuun dhiibbaa akka infekshiin qaqabsiisu danda'a. Akkasumas, akka dhukkubu, kulkuluu, baakteeriyaa miidhaa qaqqabsiisan biroo uumuufi dirmammaa'uufi diimachuu qaamaa qaqabsiisu danda'a.  Gogaa haphii naannoo qaama saalaa dubartiirra jirus akka gubatu gochuu danda'a"" jetti oggeettiin fayyaa. Rakkoo steam kun qabaachuu malu hubachiisuuf doktoroonni hedduun yeroo dhiyoon asitti seenaa dubartii miidhamtee kanaa waliin qoqoodaa jiru. Dr Magali Robert, namni dhimma kana barreessite akka jettetti, dubartiin miidhamte kun  jalqabde gorsa doktora aadaa Chaayinaatiin kennameefiin ture kan qaama saalaa ishee aara bishaan daffaatiin ulachuu egalte. Dubatiin dhimmi ishee kun akka namaaf qoodamu hayyamtee kunis, madooftee osoo wallaansa atattamaan mana yaalaa hin geeffamiin dura guyyoota lamaaf walitti aansuun bishaan danfaa irra daqiiqaa 20'f taa'aa turte. Balaa gubachuu  ishemudatees sadarkaa lamaffaadha kan jedhamu yoo ta'u, wayita fayyiteetti wallaansa baqaqsanii wallaanamu taasifamuuf qabaata. Ogeessi wallaansa qaama garmalee walitti dhine baqaqsanii hodhuun, Kaaligaarii keessa hojjetu Dr Robert akka jedhutti, gorsii wallaansawwan ammayyaa hin taane akkasii kunis karaa interneetiifi jecha afaaniin babal'achuu danda'a. ""Dhiyeessitoonni kunuunsa fayyaas dubartoonni murtee hubannoorratti hundaa'e akka taasisaniifi balaa isaaniirra qaqabu mallu hambisuu akka danda'an taasisuuf, filannoowwan wallaansaa jiran hubachuu qabu,"" jedhaniiru. Waa'een ullannaa danfa bishaanii amma dubbataa jirru kunis, qayya aadaa Oromoon beekamuun adda ta'u nuuf hunbadhaa."	https://www.bbc.com/afaanoromoo/oduu-49303528
entertainment	Hamaaqexni Indiyaa keessaa badee ture waggoota 70n booda deebi'uuf	Waggoota 70 keessatti yeroo duraatiif, bosonni Indiyaa hamaaqexa keessummeessuuf jira. Hamaaqexni saddeet Hagayya keessa Naamibiyaarraa galu jedhamee eegama. Naamibiyaan addunyaarra biyya gosti bineensaa kun lakkoofsa guddaan keessa jiraatudha. Indiyaatti bineensonni biyyattii keessa turan kunniin ifatti dhabamuun isaanii kan labsame 1952tti wayita tahu, barkurnee hedduun booda yeroo duraatif deebi'uuf jiru. Hamaaqexni bineensa lafarra jiraatu addunyaa irratti saffisaan jalqabarratti argamu oggaa tahu, sa'aatii tokkotti hanga km113tti fiiguu danda'a. Dhaabbata Gosoota Bineensotaa baduuf saaxilaman irratti hojjetuun, gosoota saaxilamoodha jedhamuun kan galmeeffame hamaaqexni, addunyaarra 7,000 kan tahan qofatu daggala keessa jiraata. Angawoonni waliigaltee irra gahame kan ifa godhan, waggoota lamaaf haala akkamiin isaan fiduun danda'am kan jedhurratti hojjechaa erga turanidha. Manni murtii waliigalaa Indiyaa 2020 keessaa, bineensonni kun deebi'uu danda'u jechuun kan murteesse ennaa tahu, kunis ''iddoowwan ofeeggannoon filamanitti tahuu qaba,'' jechuun ajaja kenne. Kanneen marroo duraatiin gara biyyattii dhufan Paarkii Biyyaalessaa Kuno-Palpur kutaa biyyaa Madhya Pradesh kan gadhiifaman ennaa tahu, paarkichi hamaaqexaaf mijataa tahuusaaf filame. Imalli deebiyuu bineeyyii kanaa biyyattiin walabummaashee ganna 75ffaa kabajjuun akka wal simu ni eegama. ''Waggoota bilisummaa 75 gosa bineensaa saffisaan beekamu hamaaqexa deebisuun xumuruun, qabeenya uumamaa Indiyaa bakka turetti deebisuuf gargaara,'' jedhan ministirri naannoo Indiyaa Bhupender Yadav maxxansa marsaa hawaasaa isaanii irratti. Bineensi kun saffisa ajaa'ibaa qabaatus, adamoon, bakki jireenyaa manca'uu fi hanqinni nyaataa ida'amuun biyyattii keessaa akka dhabamu taasise. Erga biyyattiin bulchiinsa Biritish jalaa birmaduu baatee booda, hosistoota gurguddoo dhabame isa qofaadha. Hamaaqexa Eeshiyaa keessaa (Asiatic Cheetah) Naannoo Arabiyaa eegalee haga Afgaanistaan keessattillee argama ture. Amma garuu Iraan qofa keessatti akka argamutti beekama. 2022 keessa aangawoonni mootummaa akka jedhanitti, isaaniyyuu 12 kan tahan qofatu argama. 1950'ota irraa kaasee Indiyaatti tattaaffiin lakkoofsa amaaketaa deebisuuf carraaqqiin taasifamaa ture. 1970'ota keessa bineensota kana Iraan irraa biyyasheetti fiduuf yaaltee turte - gaafas Iraan hamaaqexa 300 tahan qabdi turte. Haa tahu malee mariin gaafas gaggeeffamaa ture erga bulchaan (Shah) Warraaqsa Iraaniin buqqifaman booda dhaabbate. Angawoonni Indiyaa yaaliin amma itti jiran kun yeroo dheeraaf akka milkaa'u abdataniiru. ''Kaayyoon ijoo piroojektii amaaketa bakkatti deebisuu kun, lakkoofsa gareewwan hamaaqexaa Indiyaa keessaaf bu'ura kaa'uudha...,'' jedhe ministeerri kunuunsa naannoo biyyattii.	https://www.bbc.com/afaanoromoo/articles/cv29l10k331o
politics	U﻿huruu Keeniyaataa 'jaarsummaa keessaa hafan', mariin nagaa dhuma-torbeetti gaggeeffamus 'dheereeffame'	M﻿ariin nageenyaa Mootummaa Itoophiyaa fi Humnoota Tigraay jidduutti Afrikaa Kibbaatti gaggeeffamuuf ture dheereffamuufi kanneen jaarsummaa taahan keessaa tokko Uhuruu Keeniyaataan keessaa bahuun isaanii gabaafame. M﻿ariin gaaddisa Gamtaa Afrikaa - AU jalatti dhuma-torbee kanatti ni gaggeeffama jedhame sababoota 'lojistikiin' akka hin raawwanne maddi oduu Rooyitars maddeen dippilomaatii eeruun gabaaseera. R﻿ooyitars maddeen sadii maqaan hin dhahamne wabeeffachuun akka jedhetti, mariin kun sababoota lojistikiin hin qixaayin jiruun akka hafe gabaase. D﻿abaluunis guyyaan haaraa mariin kun taa'amus amma yoonaatti akka hin baramne gabaaseera. G﻿ama kaaniin ammoo Pireezidantiin Keeniyaa duraanii Uhuruu Keeniyaataa marii nageenyaa karoorfamee ture kanarratti hirmaachuu akka hin dandeenye himuun isaanii gabaafameera. A﻿abba Keeniyaataan sagantaa kanarratti kan argamuu hin dandeenyeef 'sababa sagantaa biraa wajjin walirra bu'ef' tahuu miidiyaaleen Keeniyaa gabaasaniiru. Mootummaan Itoophiyaa fi Humnoonni Tigraay affeerraa Gamtaan Afrikaa mariif taasise fudhachuusaanii guyyaa Roobii beeksisaniiru. H﻿aatahu malee dhimma dheereffamuu marii kanaarratti. Mootummaan Federaalaa Itoophiyaa, Humnoonni Tigraay fi Gamtaan Afrikaa haga ammaatti waanti jedhan hinjiru. Mariin Afrikaa Kibbaatti gaggeeffama jedhame kun, qaamolee lachuu erga waraanni Sadaasa 2020tti jalaqabee ifatti yeroo jalqabaaf kan walitti fidu ennaa tahu, waraana ganna lamaaf adeemaa jiruufis xumura laata jedhamee kan abdatamedha. P﻿ireezidantiin duraanii Oluseeguun Obaasaanjoo, Pireezidantii Keeniyaa duraanii Uhuruu Keeniyaataa fi itti aantuun pirezidaantii duraanii Afrikaa Kibbaa Phumzile Milambo Nigcuka kanneen AU'n jaarsummaa kana akka gaggeessan aangoo kenneefidha. A﻿abba Uhuruu Keeniyaataa pireezidantii Keeniyaa tahuun marroo lama (ganna 10) kan tajaajilan ennaa tahu, ji'a dabre keessa pireezidantii haaraa biyyattii Wiiliyaam Saamooyi Ruutoof barcuma dabarsanii kennan. K﻿eeniyaataan waraanni waliinii Itoophiyaa keessa erga jalqabamee kaasee, namoota siyaasaa qabbana buusuuf yaalii taasisaa turan keessaa tokko. P﻿ireezidantiin haarayaa biyyattii Wiiliyaam Ruutoo guyyaa aangoo fudhatan haasawa taasisan irratti, Aabba Uhuruun yaalii nageenyaa Itoophiyaa fi naannoo 'Great lakes'tti eegalan akka itti fufan muuduufi isaanis tole jechuu himanii turan.	https://www.bbc.com/afaanoromoo/articles/cxr54qe0pxwo
health	Namoonni tamboo waggaa 40'f xuuxan battala dhaaban irraa kaasee sombi isaanii bifa adda taheen fayya	Sombi kee sababa aara tambootiin miidhame of fayyisuudhaaf dandeettii addaa qaba. Garuu kun kan tahu yoo xuuxuu dhaabde qofa dha. Sombii keenyi  aara tamboon miidhame, kaansarii sombaaaf saaxilamaa dha. Haala kana geeddaruun immoo rakkisaafi erga xuuxuu dhaabnee boodallee kan dhaabbatu miti jedhameetu yaadama ture. Haa tahu malee bu'aan qorannoo kanaa barruu Neechar irratti bahe seelonni miidhama irraa miliqan somba miidhame bayyannachiisuu danda'u jedha. Jijjiramni kun dhukkubsattoota waggaa 40 caalaa xuuxan irrattillee mul'ateera, kuni immoo otoo tamboo xuuxuu hin dhaabiini dha. Keemikaalonni kuumaatamaan lakkaa'aman kan tamboo keessatti argaman qaccee sanyii jijjiiruun gara kaansariittii akka geeddaraman godhu. Seeliin baayyeen ujummoo qilleensaa namoota tamboo xuuxan irraa fudhatame jijjirameetu argame. Seelonni achi keessatti argaman 10,000 jijjiirama jiinii agarsiisaniiru. ''Haalli kuni akka yeroo gabaabaa boombiin tokko dhuka'uuf eeggatuuti, kunimmoo dhukkuba kaansarii fiduudhaaf sababa taha,'' jedhu dhimma kana kan qoratan keessaa tokko kan tahan Dr Keet Goowars. Haa tahu malee seelonni tokko tokko homaa otoo hin tuqamiin hafu. Seelonni balaa aara tambootiin irra gahu akkamiin akka miliqan yoo beekamuu baateyyuu, waan akka dahoo/holqa yeroo balaa keessa kan dhokatan fakkaatu jedhu qorattoonni. Erga namni tokko xuuxuu erga dhaabeen booda seelota kana dha kutaa sombaa miidhame kan suphan. Namoonni tamboo xuuxaa turanii dhaaban harki 40 sombii isaanii kan warra takkaa xuuxee hin beeknee fakkaata. ''Bu'aa qorannoo kanaa akka taha jennee takkaa hin yaanne kan jedha,'' Dr Piitar Kaampbeel  Insititiyuutii Saangar irraa BBC'tti himaniiru. ''Seelota baayyee adda tahantu ujummoo qilleensaa guutee jira,'' jedhu. ''Waanti nama ajaa'ibu tokko immoo namoonni waggaa 40 erga xuuxaniin booda dhiisanillee seelota aara tambootiin hin tuqamne deebi'anii kan latan qabu. Qorattoonni ammallee kutaa sombaa hangamtu akka bayyanachuu danda'u garuu hin barre. Qorannichi ujummoo qilleensaa irratti xiyyeefateetu hojjetame. Caasaa alevoolii karaa oksijiniin gara somba keenyaatti qaxxaamuru hin qoranne. UKtti waggaatti namoonni 47,000 kaansariidhaan qabamu. Harki walakkaa ol immoo tamboo xuuxuudhaan kan qabamani dha. Akka qorannoon agarsiisutti yoo taheef namoonni guyyaa tamboo xuuxuu dhaaban irraa kaasee carraa kaansariidhaan qabamuu isaanii ni hir'isu.	https://www.bbc.com/afaanoromoo/oduu-51306287
