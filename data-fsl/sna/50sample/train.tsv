sports	HATITYE EGYPT: ZIM	VATAMBI vechikwata chenhabvu chenyika chemaWarriors vanoti vagadzirira zvikuru mutambo wavo weAfrica Cup of Nations (Afcon) apo vachatatsurana neEgypt nemusi weChishanu chino.   MaWarriors ndiwo achavhurira makwikwi aya apo ari kusangana neEgypt mumutambo wekutanga uyo uchatanga na10pm.   Kwayedza svondo rino yakaita hurukuro nevatambi vemaWarriors vakasiyana avo vanoti vagadzirira mutambo uyu. Knox Mutizwa – uyo anove mutambi wemaWarriors neLamontville Golden Arrows yekuSouth Africa – anoti zvikwata zvese zviri kukwikwidza kuAfcon zvinofanirwa kuvhunduka chikwata chavo.   “Gore rino takatodya nduru, zvikwata zvese zviri kuAfcon ngazvitodedera nekuti isu takatosimbisisa.   “Chikwata chedu chakasimba zvikuru uye tine vatambi vakawanda vane tarenda vari kutambira zvikwata zvekunze kwenyika saka tinotokwanawo pamamonya ipapo,” anodaro Mutizwa.   Kubva maWarriors paakatanga kukwikwidza kuAfcon mugore ra2004, chikwata ichi hachisati chambobuda muboka rachinenge rapinzwa. Asi, Mutizwa anoti zvinhu zviri kushanduka gore rino sezvo shuviro yavo iri yekutamba nhabvu yepamusoro kuti vagosvika kure mumutambo uyu.   “Takwikwidza makore akawanda kuAfcon asi tichingoburitswa mutambo uyu uchangotanga saka gore rino zvinofanirwa kushanduka.   “MaWarriors rwendo runo ndiwo chikwata vazhinji vachange vachitaura nezvacho chete nguva dzose nekuti takagadzirira. Chimwe chinhu zita handiro rinotamba nhabvu saka zvekuti Mohamed Salah hatizvitarise izvo isu Khama Billiat naKnowledge Musona, Tino Kadewere naNyasha Mushekwi vese avo tinavo vatambi vepamusoro,” anodaro.   Gore radarika, Mutizwa akanwisa chibodzwa chakanetsa zvikuru mumutambo weAbsa Premiership wechikwata chake neMaritzburg United uye chibodzwa ichi chakasvika pakuvhoterwa kuve Goal of the Month mumwaka waNyamavhuvhu 2018 iye ndokupihwa mubairo. Anoti kana akawana mukana wekutamba kuAfcon anoda kudzokorodza zvaakaita kuSouth Africa nekunwisa chibodzwa chinohwina mubairo weGoal of the Tournament.   “Mukana ukauya kuAfcon ndinoda kuita zvinorova sezvandakaita kuSouth Africa pamutambo wechikwata changu neMaritzburg United. Ndoda kuuhwina mubairo weGoal of the Tournament, zvandakaita kuSouth Africa.   “Kana zvikaitika ndingafare zvikuru, asi chikuru kwandiri kuhwina sechikwata mikombe mikuru yakaita seAfcon iyo tiri kuenda kunorwira. Hapana chinoramba uye kana kutitadzisa, zvese zvinogona kuitika,” anodaro Mutizwa.   Mashoko ake anotsinhirwa naTendayi Darikwa uyo anotambirawo zvakare Nottingham Forest yekuEngland achiti vagadzirira kubata basa sebasa.   “Afcon inoonekwa pasi rese wena, yakakosha zvikuru uye inoteverwa nekuti vatambi vazhinji vane mukurumbira vanouya kuzokwikwidza kumakwishu aya saka tinofanirwa kunge takagadzirira kuti tibate basa.   “Isu chedu chete tinofanirwa kutamba sechikwata uye hatifanirwe kutarisa zvinoitwa nevamwe vatambi.   “Isu ngatingoita basa redu chete ratakafambira,” anodaro Darikwa.   Thabani Kamusoko – uyo anotambira nhabvu yake kuTanzania – anoti anozviziva kuti maWarriors ari muboka rakaoma zvikuru asi vanofanirwa kushanda nesimba kuti vafambire mberi mumutambo uyu.   “Ndinoziva hangu kuti tiri muboka rakaoma zvikuru asi tikashanda nesimba tinosvika kure uye isu chatiri kuda kusvika kure mumutambo uyu,” anodaro.   MaWarriors ari muboka reGroup A nezvimwe zvikwata zvinoti Egypt, Uganda neDemocratic Republic of Congo.   Zvakadai, Hurumende yakatoumba komiti yekutsigira chikwata chenyika ichi nemari yeWarriors Fund Raising  Committee.   Mutungamiriri wenyika President Mnangagwa vakadoma komiti iyi nechinangwa chekuti iunganidze mari ichashandiswa nemaWarriors mumakwikwi aya.	https://www.kwayedza.co.zw/hatitye-egypt-zim/
business	Mapurisa Oparadza Zvinotengeswa Mumigwagwa	Vanotengesera mumigwagwa vari kurasikirwa nezvinhu zvavo zvinokosha zviuru nezviuru zvemadhora izvo vari kutorerwa nemakanzuru mumaguta zvichetevera mashoko emutungamiriri wenyika, VaRobert Mugabe, ekuti makanzuru anofanira kubvisa mumigwagwa vese vari kutengesa zviri kunze kwemutemo. Kunyange hazvo mamwe madhorobha asati atanga kubvisa vanotengesa mumigwagwa, mumaguta akaita seHarare neMasvingo, mapurisa ekanzuru pamwe neeZimbabwe Republic Police, ZRP, ari kufamba mumigwagwa achitora zvinhu zvevanhu vanonzi vari kutengesera panzvimbo dzisangabvumidzwe. KuMasvingo vaye vanenge vatorerwa zvinhu zvavo vanokwanisa kunozvitora kumahofisi ekanzuru kana ZRP kana vachinge vabhadhara faindi. MuHarare kanzuru inoti iri kuparadza mirivo, michero nezvimwe zvinhu zvinosvika matani maviri zuva rega rega. Mutauririri wekanzuru yeHarare, VaMichael Chideme, vanoti zvinhu izvi, zvinogona kuora, hazvibvumidzwe kudzorerwa mumigwagwa. Asi vanoti vaye vanenge vatorewa zvinhu zvakaita sembatya kana mbozhanhare vanokwanisa kuenda kunotora zvinhu zvavo kumahofisi ekanzuru vabvisa mubhadharo. VaChideme vanoti nyaya yekuparadza chikafu, michero nemiriwo inoitirwa kudzivirira zvirwere zvakaita sekorera sezvo zvinhu izvi zvinenge zvatorwa munzvimbo dzisingabvumidzwe. VaChideme vati kana zvinhu zvikagarisa zvisina kutorwa, kanzuru inozvitengesa. Zvichakadai, VaChideme varamba mashoko ekuti mapurisa nevamwe vashandi vekanzuru vari kutora zvinhu zvinenge zvatorerwa vanoitengesera mumigwagwa vachiti izvi hazvibvumidzwe nemutemo. Imwe nhengo yeZimbabwe Home Industries Association, Amai Martha Shumba, vati manyepo kuti vese vari kutorerwa zvinhu vari kutengesera panzvimbo dzisingabvumidzwe. Vati semuenzaniso, kanzuru nemapurisa vari kutora zvinhu zvevanhu vari pane mimwe misika yakavhura kare kare. Zvichetevera mashoko aVaMugabe, gurukota rinoona nezvedunhu reHarare, Amai Mirriam Chikukwa, vakaita musangano nekanzuru yeHarare, mapurisa, masoja nemagadhijere vakatanga chirongwa chekubvisa vanotengesera mumigwagwa icho chinonzi chicharamba chiripo kusvika guta rachena. Izvi zviri kuitwawo mune mamwe maguta nemadhorobha asi mamwe madhorobha achiri kuronga kuti ofambisa chirongwa ichi sei. Vanhu vakawanda munyika havana mabasa izvo zvave kuita kuti vararame nekutengesa mumigwagwa. No media source currently available 	https://www.voashona.com/a/vendors-raids-confiscation-anger/4079580.html
health	Zec Inovhara Mahofisi Ayo kweMasvondo Maviri Zvichitevera Kubatwa neCovid-19 kweVanhu Vakawanda Kusanganisira Vashandi Vayo	Zimbabwe Electoral Commission, Zec, inoti iri kuvhara mahofisi ayo kwemasvondo maviri kutanga nemusi weMuvhuro unouya zvichitevera kukwira kuri kuita huwandu hwevanhu vari kubatwa neCovid-19, kusanganisirawo vamwe vashandi veZec. Muchiziviso chayo kune veruzhinji sachigaro weZec, Justice Priscilla Chigumba, vati mahofisi avo ese munyika achavharwa senzira yekudzivirira kupararira kweCovid-19. Amai Chigumba vati danho ravatora rakanangana nekudzivirira kupararira kwedenda iri. Mukuru anoona nezvesarudzo muZec, VaUtoile Silaigwana, vaudza Studio7 kuti danho iri rakanangana nekuchengetedza vashandi vekomisheni pamwe nevavhoti. Vati komisheni haisi kuvhara mahofisi zvachose uye paichavhura mwedzi unouya, munhu wese anokodzera kuvhota anofanira kunyoresa. Vati vashandi vekomisheni yavo vachange vachishanda vari kumba vachiita basa ravo semazuva ose. Asi mutungamiriri weDemocratic Party, Dr Wurayayi Zembe, vaudza Studio 7 kuti Zec inofanira kushandisa michina yechizvinozvino kuitira kuti vanhu varambe vachinyoresa kuvhota kunyange kuine denda reCovid-19. Asi VaSilaigwana vati Zec ine tarisiro yekushandisawo michina yechizvino zvino pakunyoresa vanhu kuti vavhote, asi pari zvino mutemo hauvabvumidze kuita izvi. Mukuru anoona nezvekufambiswa kwebasa musangano reResource Centre, VaSolomon Bobosibhunu, vaudza Studio 7 kuti danho ratorwa neZec rakanaka, asi vakati Zec inofanirawo kutaura nevamwe isati yatora matanho akadai. Mutevedzeri wemutauriri weMDC Alliance, VaClifford Hlatywayo, vati nyaya dzesarudzo dzinoda kuti vanhu vashande pamwe kunyange kuine Covid-19. Hatina kukwanisa kunzwa kubva kubato reZanu PF sezvo mushandi mukuru muchikamu chekuburitswa kwemashoko mubato iri, VaTafadzwa Mugwadi, vange vasiri kudaira nharembozha yavo. Zec iri kushorwa nenyaya yekutadza kuita sarudzo dzema by-elections panguva iyo dzimwe nyika dziri kuita sarudzo asi pachitevedzwa mitemo inobata chirwere cheCovid-19. Zec pachayo inoti inokwanisa kuita sarudzo idzi nguva ipi zvayo asi yakabatwa nemutemo wehurumende wekudzivirira Covid-19. No media source currently available  	https://www.voashona.com/a/zimbabwe-eletoral-ommission-closes-offices-for--2-weeks-due-to-covid-19/5977837.html
business	Chizvarwa cheZimbabwe Choshura Mare neKurima Bindu muSouth Africa	Chimwe chizvarwa cheZimbabwe chiri muSouth Africa chiri kushura mare nekurima miriwo yendudzi dzakasiyanasiyana, izvo zvave kuchipa raramo yachakanga chisingatarisire muhupenyu hwacho mushure mekumboomerwa nezvinhu munyika iyi. VaLeonie Kuchakanya, avo vane makore makumi matatu ekuberekwa, vanoti vakafunga kutamba nevhu mushure mekunge vaona kuti zviroto zvemafuro manyoro vari muSouth Africa zvakanga zvisiri kubereka michero. VaKuchakanya, avo vanobva kuMasvingo asi vakakurira mumusha weOld Highfield muHarare, vanoti pavakapinda munyika iyi vaive netarisiro yepamusoro sevakawanda vanobva kuZimbabwe, asi izvi handizvo zvakaitika, izvo zvakazoita kuti vashande mabasa akawanda asi hazvina kugadzirisa matambudziko avo. Vaona kuti zvinhu zviri kuramba kubatana, vanoti vakazofunga kuedza mamwe mabhindauko izvo zvakazoita kuti muna 2016 vatsvage nzvimbo yekurima muPretoria, uko vakawana gombo ravakatotanga kugobora voga. Mushure memakore mashanu, VaKuchakanya vanoti vave kudya cheziya ravo sezvo vave mumwe wevarimi vepamusoro vari kuwanisa vanhu muriwo wendudzi dzinosanganisira makabheji, tsunga, hanyanisi, matomati nezvimwe zvakawanda. Vanoti vanhu vanotenga zvirimwa zvavo vanobva muPretoria nenzvimbo dzakapoteredza, kusanganisirawo neguta reJohannesburg, uko vakawanda vanobva vachinohodha zvekuzotengesawo mberi. Asi VaKuchakanya vanoti hausi mutserendende nguva dzose mubasa ravo sezvo vari kusangana nedambudziko guru rembavha dziri kuvashanyira dzichifunga kuti vari kuchengeta mari mumba. Vanotiwo munguva ino yechirimo vanosangana nedambudziko remvura, izvo zvinoita kuti vade kuisa bhohoro kana mukana wacho wawanikwa. Vanokurudzirawo zvizvarwa zveZimbabwe zviri kunze kwenyika kuti zvishande nesimba kunyange munguva yekuomerwa, pane kuti zvitsvage ruramo kuburikidza nekuita mabasa erima. No media source currently available 	https://www.voashona.com/a/zimbabwe-diaspora-vegetable-farmer-leonie-kuchakanya-pretoria/5594628.html
politics	Paramende Yozeya Mutemo weSarudzo weElectoral Amendment Bil	Dare reNational Assembly riri kuzeya mutemo wesarudzo weElectoral Amendment Bill, uye chibvumirano chemapato ezvematongerwo enyika chekuita sarudzo dzakachena dzisina mhirizhonga, cheElectoral Code of Conduct for Political Parties and Candidates and Other Stakeholders chapinzwawo mubhiri iri kuti chive mumutemo wesarudzo. Bhiri iri rakanangana nekuvanduza mitemo yesarudzo kuti nyika ikwanise kuita sarudzo dzakachena. Zvimwe zviri kudiwa nemapato anopikisa kuti mapato aya avewo nechekuita pamwe nekuongorora kudhindwa kwemagwaro ekuvhotesa kana kuti maballot papers. Mapato aya anodawo kuti mitemo yesarudzo usungire mapato kuti ape mukana wakaenzana kuvanhukadzi nevanhurume pazvinzvimbo zvese zvino kwikwidzwa musarudzo. Chibvumirano chemapato chekuita sarudzo dzakachena icho chapinzwa mumitemo yesarudzo, chinorambidza nyaya dzemhirizhonga uye chinosungira kuti vemapato, vemasangano anoshanda akazvimirira, vanokwikwidza musarudzo vapanane mukana pamwe nekuregawo vamwe vachitaura pfungwa dzavo pamwe nekupinda mumisangano pamadiro. Chibvumirano ichi chinosungurirawo kuti vanhu vapihwe mukana wekuzvishambadza uye chinoti vaye vachazenge vachibvisa kana kubvarurwa zvinyorwa zvevamwe kana kuti maposters, varangwe nemutemo. No media source currently available Chibvumirano ichi chinorambidzawo kutenga vavhoti kana kutyityidzira vanhu kuti vavhotere bato rinenge richida munhu. Chinorambidzawo vemapato kuti vataure zvinenge zvabuda musarudzo zvisati zvaziviswa neZimbabwe Electoral Commission. Mukuru wesangano rePlatform for Youth Development, VaClaris Madhuku, vati danho rekuisa chibvumirano chemapato mumutemo wesarudzo chakanaka chose. VaMadhuku vati sezvo wave mutemo vanenge vautyora vacharangwa. Vati kana mutemo mutsva wesarudzo ukatevedzwa, nyika inogona kuita sarudzo dzakachena. Chibvumirano ichi chinosungirawo vemapato ezvematongerwe enyika kurega vatapi venhau vachipinda mumisangano yawo yekutsvaga rutsigiro pamwe nekuvachengetedza. Mukuru weMedia Institute of Southern Africa – Zimbabwe, VaTabani Moyo, vati vanofara nenyaya yekuti vatapi venhau vachengetedzwe pavenenge vachiita basa ravo. VaMoyo vati vatapi venhau vanogara vachishungurudzwa nemapato ezvematongerwo enyika zvikuru munguva yesarudzo uye mutemo unofanira kubuda nezvirango zvakaomarara kune vanoshungurudza vatapi venhau. Dare richiri kuzeya bhiri iri uye rinotarisirwa kuripasisa chero nguva	https://www.voashona.com/a/zimbabwe-parliament-electoral-bill/4385354.html
health	Huwandu hweVari Kubatwa neCovid-19 Vagara Vari Munyika Hwoshusha Nyanzvi dzeZvehutano	Kukwira kwehuwandu hwevanhu vasina nhoroondo yekubuda munyika vave kuwanikwa vaine chirwere cheCovid-19 kunonzi nedzimwe nyanzvi mune zvehutano chinhu chinofanirwa kuvhundutsa hurumende pamwe neveruzhinji kuti patorwe matanho nekukasika. Izvi zvinotevera mashoko ebazi rezvehutano akabuda nemusi weChina ekuti huwandu hwevanhu vabatwa neCovid-19 munyika hwakanga hwakwira kusvika pachiuru nemazana matatu nemakumi matanhatu nevaviri, kana kuti 1 362 pakupera kwezuva. Bazi iri rinoti huwandu uhwu hwakakwira zvichitevera kuwanikwa kwevamwe mazana maviri nemakumi manomwe nevatatu kana kuti 273, vaine chirwere ichi, mazana maviri nemakumi matanhatu kana kuti 260, vari vanhu vagara vanga vari munyika, gumi nevatatu kana kuti 13, vari vanhu vakadzoka munyika kubva kunze. Huwandu hwevanhu vafa munyika hwakakwira kusvika pamakumi maviri nevatatu kana kuti 23, uye vapora vave mazana mana nemakumi maviri nevashanu, kana kuti 425. Vanhu vakaongororwa kana vaine chirwere ichi nemusi weChina vaisvika chiuru nemazana mashanu nemakumi mashanu nemumwe kana kuti 1 551. Dunhu rinonzi rine vanhu vakawandisa vari kuwanikwa vaine chirwere ichi idunhu reBulawayo, iro rine vanhu vanosvika mazana mana negumi nevapfumbamwe, 419, richiteverwa neHarare ine vanhu mazana matatu nemakumi masere nevapfumbamwe, kana kuti 389. Pave nekutyirwa kuti sezvo guta reBulawayo riine vanhu vakawanda vari kubatwa vaine chirwere ichi, rinogona kunge risina kugadzirira zvakakwana kuchengeta vanhu vari kuwanikwa vaine Covid-19 ava. Asi zvipatara zviviri zvakagadzurudzwa mazuva apera aya kuti zvitambire varwere veCovid-19 zvinoti Thorngrove ne Ekusileni, zvinonzi zvatanga kushanda. Johns Hopkins University yemuAmerica, iyo iri kutevera kukwira kwehuwandu hwevanhu vari kubatwa nechirwere ichi pasi rose, inoti vanhu vanodarika mamiriyoni gumi nematatu nezviuru mazana masere kana kuti 13.8 million vabatwa pasi rose, vafa vachidarika mazana mashanu nemakumi manomwe ezviuru kana kuti 590 000. MuAmerica chete, vanhu vanodarika mamiriyoni matatu nezviuru mazana mashanu kana kuti 3.5 million vabatwa nacho uye vafa vadarika zviuru zana nemakumi matatu nezvisere kana kuti 138 000. South Africa, iyo inove ine vanhu vakawandisa muAfrica vane Covid-19, uye iri muvakidzani weZimbabwe, yave nevanhu vanodarika zviuru mazana matatu nemakumi maviri nezvina kana kuti 324 000 vakawanikwa vaine chirwere ichi. Vanhu vafa muSouth Africa vasvika pazviuru zvina nemazana matanhatu nemakumi matanhatu nevapfumbamwe kana kuti 4 669. Vazhinji vevanhu vari kuwanikwa vaine covid-19 vachibva kunze kwenyika vari kubva kuSouth Africa. Doctor Gilson Mandigo, avo vari muHarare, vanoti havasi vose vari kubva kunyika iyi vari kupinda nepamiganho iri pamutemo, sezvo kuine vamwe vari kusvetuka muganhu vachipinda munyika vasina kuvhenekwa. Vanoti izvi ndezvimwe zvezvinhu zviri kuwedzera dambudziko iri munyika sezvo hurumende isingazokwanisa kuziva kuti apinda munyika zviri kunze kwemutemo ndeupi. Doctor Mandigo vanoti hurumende inofanirwa kusimbisa mutemo wekusafambafamba, zvikuru kurambida vanhu vanobva mumatunhu ane dambudziko guru rechirwere ichi kuti vasashanyira dzimwe nzvimbo. Hurumende iri kukurudzirwawo kuti iwedzere kuvhenekwa kwevanhu vagara vari munyika, zvikuru vari kumaruwa, uko kunoshanyirwa nevakawanda vanobva mumadhorobha nemaguta ane vanhu vari kubatwa vaine chirwere che covid-19. Vanotiwo veruzhinji vanofanirwa kuita bandiko ravo kuburikidza nekupfeka zvekuvhara miromo nemhino kana kuti ma mask, kugeza maoko avo nesipo pamwe nekukoshesa nyaya yesiya mikaha pakati pavo uye kusangoungana. Doctor Mandigo vari kukurudzirawo hurumende kuti kana yodzamisa mutemo wekurambidza kufambafamba kwevanhu iisewo mukana wekuti veruzhinji vakwanise kuwana chekudya, vachiti panogona kuzoguma pave nedambudziko rekufa kwevanhu nenzara, kwete necovid-19. Asi vanoti mitengo yezvekuvhara miromo nemhino iri pamusoro zvakanyanya muzvitoro zviri kutengesa, vakati dai pawanikwa zvinokwanisa kuwachwa kana zvashandiswa kuitira kuti veruzhinji vasarasikirwa nemari yakawanda.  No media source currently available 	https://www.voashona.com/a/zimbabwe-covid-19-local-transmissions-rise-doctor-gilson-mandigo/5506912.html
health	VanaChiremba Vanorwira Kodzero dzeVanhu Voramba Kuti Typhoid Iri Kudzikira muNyika	Sangano ranachiremba vanorwira kodzero dzevanhu, reZimbabwe Association of Doctors for Human Rights rinoti kunyange hazvo hurumende ichiti chirwere chemanyoka cheTyphoid chadzikira, humbowo hunoratidza kuti chirwere ichi chakateshera muguta reHarare nenzvimbo zhinji munyika. Vachitaura mushure mekuenda kuchipatara cheBeatrice Infecttious Hospital muHarare uko kuri kurapwa vanhu vanfungidzirwa kuti vanetyphoid, gurukota rinoona nezvehutano Dr David Parirenyatwa vakati kanzuru yeHarare pamwe nebazi ravo vakamisa kupararira kwechirwere ichi. Vakati pavanhu makumi mashanu vanofungidzirwa kuti vane typhoid kuchipatara ichi vazhinji vacho vaibva kuMbare uko kwashaya mwana ane makore gumi nematatu nechirwere ichi musi weKimusi. Asi munyori mukuru weZimbabwe Association of Doctors for Human Rights Dr Evans Masitara vati pane vanhu vakawanda zvikuru vari kubatwa neTyphoid muHarare nedzimwe nzvimbo munyika. VaMasitara vati vanhu vakawanda vari kuenda kuzvipatara zvakazvimirira uye vane humbowo hwekuti nyaya yetyphoid haizi kutaurwa nemazvo nebazi rezvehutano. Vanotiwo zvinosuwisa kuti vanhu vari kurwara nechirwere chinokwanisa kudzivirirwa uyewo vati vese vari kubata nezvirwere zvemanyoka vanofanira kuendesa kanzuru yeHarare nedzimwe dziri munzvimbo dzavanogara kumatare kuti varapwe pachena vachiti makunzuru ndiwo anebasa rekuona kuti vanhu vawana mvura yakachena uyewo kuti marara atakurwa. Asi mutauririri we kanzuru yeHarare, VaMichael Chideme vanoti kanzuru yavo iri kurapa vanhu vese vane zvirwere zvemayoka pachena. Humbowo kubva kubazi rezvehutano hunoratidzawo kuti mwedzi uno chete pane vanhu vanodarika zviuru gumi vakabatwa nezvirwere zvemanyoka munyika yese uye pane vanhu vana vakatofa nekuda kwezvirwere izvi munyika yese. Zvirwere izvi zvakwanda kuMashonaland Central neManicaland kozotiwo Mashonaland West, Harare neBulawayo. No media source currently available  	https://www.voashona.com/a/zimbabwe-hutano/3655766.html
politics	Mubatanidzwa weMDC Alliance Unoita Musangano Wekutanga muHarare	Mubatanidzwa wemapato anopikisa weMDC Alliance, waita musangano wawo wekutanga mumusha weEpworth muHarare, uyo unonzi wapindwa nemazana evatsigiri vemapato ari mumubatanidzwa uyu. Mumwe wevatungamiri vemapato ari mumubatanidzwa, VaJacob Ngarivhume vanoti vatora mukana uyu kutsanangurira vatsigiri vavo vapinda mumusangano uyu pamusoro pehurongwa hwemubatanidzwa wakatarisana nesarudzo dzegore rino. Vangarivhume vanoti nyaya huru yavaudza vatsigiri vavo ndeyekuvandudzwa kunofanirwa kuitwa mitemo ine chekuita nesarudzo idzo sarudzo dzisati dzaitwa. VaNgarivhume vanoti zvavanyunyuta nazvo nedezvekusachinja maitiro kweZanu PF muzvinhu zvakaita sekuwaniswa kwemapato ose mikana yakaenzana panhepfenyuro dzehurumende. “Saka tati isusu zvimwe zvezvinhu zvatichagara tichipusha, kana kuti tichirwa kuti tiite hondo yekuti zvinhu izvozvo zvirongeke, zvigadzirisike,” vanodaro VaNgarivhume. Musangano uyu unonzi wapindwa nevatungamiri vemapato ari muMDC Alliance ose kunze kwemutungamiri weMDC, VaMorgan Tsvangirai, avo vanonzi vanga vakamirirwa nevatevedzeri vavo VaElias Mudzuri naVaNelson Chamisa. Mutungamiri werimwe bato reMDC, VaWelshman Ncube vanonzi havanawo kukwanisa kunge vari pamusangano uyu, asi vachinzi vanga vakamirirwawo nemutevedzeri wavo, VaEdwin Mushoriwa. VaTsvangirai ndivo vachamirira mubatanidzwa weMDC Alliance musarudzo dzemutungamiri wenyika. No media source currently available 	https://www.voashona.com/a/zimbabwe-mdc-alliance-rally-ngarivhume/4217524.html
business	Mapurisa Anonetsana Zvakare neVanotengesera muMigwagwa muGuta reHarare	Sechave chigariro musoro wetsuro kushaya nyanga, vanotengesera mumigwagwa yemuguta reHarare nemapurisa eZimbabwe Republic Police vaswera zvakare vachitandanisana, izvo zvinonzi zvaita kuti mapurisa aridze pfuti pamwe nekushandisa hutsi hunokachidza mukuedza kudzikamisa zvinhu. Mumwe wevanorarama nekutengesera mumigwagwa aona zvichiitika, uyo ati anoda kunzi VaTodzidambura Mhandu, vanoti vashamisika panguva dzemasikati kuona mapurisa achienda pavanoshandira panosangana migwagwa Kwame Nkrumah Avenue naAngwa Street, pedyo nechitoro chinotengesa mishonga cheQV Pharmacy. VaMhandu vanoti mapurisa aya, ayo anga achitungamirwa nemukuru wemapurisa muHarare, azoedza kusunga mumwe mukomana anotengesa mbatya vasina kana kumbotanga vamuudza mhosva yaapara, izvo zvazoita kuti mukomana uyu arambe kusungwa. Vanoti izvi ndizvo zvazoita kuti paite mhirizhonga yaunganidza vanhu, zvazoitawo kuti mapurisa aridze pfuti pamwe nekukanda utsi hunokachidza. Vanotiwo mapurisa aya aenda nembatya dzanga dzichitengeswa nemukomana uyu, dzinosanganisira midhebhe neshangu. No media source currently available Asi mutauriri wemapurisa, Assistant Commissioner Paul Nyathi, vanoti manyepo kuti mapurisa aridzira vanhu pfuti, vachiti mapurisa anga achitokanganiswa kuita basa ravo mushure mekunge aedza kuferefeta nyaya yekupambwa kwemumwe murume anogadzira pamwe nekutengesa nharembozha nevanhu vana. Assistant Commissioner Nyathi vanoti mushure mekunge vanotengesera mumigwagwa ava vaungana, mumwe wevanhu ava abva apwanya fafitera rechitoro cheQV uye kuita ruzha nekutuka mapurisa izvo zvazoita kuti mumwe mupurisa azoburidza pfuti yake yebasa achiedza kuvatyisidzira achimirirawo kusvika kwemamwe mapurisa, ayo azodira utsi hunokachidza. Mutauriri wemapurisa uyu ati mapurisa anga achiri kuferefeta nezvenyaya iyi, sezvo vanhu vapamba murume wemafoni uyu vamumanikidza kuti avabhadhare mari, iyo vanoti yatobva kumba nemudzimai wake. Assistant Commissioner Nyathi vakurudzirawo veruzhinji kuti vasiyane netsika yekuvhiringidza mapurisa paanenge achiita basa rawo. No media source currently available 	https://www.voashona.com/a/zimbabwe-zrp-vendors-clash-harare-nyathi-mhandu/4924768.html
health	Hurumende Inoti Yatenga Nhomba yeCovid-19 Mamiriyoni Makumi Maviri Asi Vari Kuda Kubayiwa Vashoma	Bazi rezvehutano rinoti richiri nechivimbo chekuti vanhu mamiriyoni gumi vange vabayiwa nhomba yeCovid-19 munyika mukupera kwemwedzi unouya kuti intyatsoshande zvakanaka kudzivirira kupararira kwechirwere cheCovid-19. Bepanhau reHerald rinoti gurukota rezvemari Muzvinafundo Mthuli Ncube vanoti Zimbabwe yakwanisa kuwana nhomba dzinosvika mamiriyoni makumi maviri zvichitreva kuti inokwanisa kubayiwa vanhu vanosvika mamiriyoni gumi vari kudiwa nehurumende. Mukuru anoona nezvekudzivirira kwechirwere cheCovid-19 munyika, Dr Agnes Mahomva vanoti havasati vadududza pachinangwa chavo chekuti vabaye vanhu mamiriyoni gumi nhomba mukupera kwemwedzi unouya. Kunyangwe hazvo huwandu hwevari kufa nekubatwa nechirwere ichi munyika huri kudzika, nyanzvi munyaya dzezvehutano dzinoti chirwere ichi chinogona kudzoka zvine mutsindo kechina kana vanhu vasina kubayiwa nhomba. Mukuru wesangano reCommunity Working Group on Health VaItai Rusike vanoti vari kushushikana nehuwandu hwevanhu vari kubayiwa nhomba parizvino. Dr Enoch Mayida vakambotungamira chipatara cheChitungwiza vari munyori mukuru weZimbabwe Medical Association mudunhu remashonaland vanoti zvakakosha kuti vanhu vabayiwe nhomba sezvo chirwere ichi chichiramba chichishanduka. MuAfrica, Zimbabwe iri pachidanho chegumi panyayaya yekubaya nhomba yeCovid-19. Pamusoro pane Sychelles ichiteverwa neMauritius neMorroco. Botswana ndiyo iri pamberi kuchamhembe kweAfrica iri pachidanho chechipfumbamwe, South Africa iri pachidanho chegumi nerimwe. Pasi rose vanhu vanodarika mabhiriyoni manomwe nezviuru mamamiriyoni mazana mana kana kuti 7, 4 billion vabayiwa nhomba yeCovid-19. America ndiyo ine vanhu vakawandisa vabayiwanhomba yeCovid-19 vanosvika mamiriyoni mazana mana nemakumi mana kana kuti 440 million. Nyanzvi munyaya dzezvehutano dzinoti kuti chirwere chisapararire zvakanyanya muAfrica vanhu zvikamu makumi matanhatu kubva muzana vanofanira kubayiwa nhomba, Africa ine vanhu bhiriyoni imwe chete nemamiriyoni zviuru mazana matatu kana kuti 1,3 billion. Asi vanhu vabayiwa nhomba Africa parizvino vadarika zvishoma zvikamu makumi matanhatu kubva muzana chete kana kuti 6, 06% zvinoreva kuti zvinhu hazvina kumira zvakanaka. Vanhu vafa muAfrica vanosvika zviuru mazana maviri nemakumi maviri nemazana mapfumbamwe nemakumi mashanu nemasere kana kuti 220, 958. Sangano rinoona nezvehutano pasi rose reWorld Health Organization rinoti chirwere ichi chatodzoka zvine mutsindo kana kuti fiurth wave kuEurope zvikuru kunyika dzakaita seGermany, Britain, Russia neFrance. Nyanzvi munyaya dzezvehutano munyika idzi dzinoti vasina kubayiwa nhomba ndivo vapa kuti chirwere ichi chitange kuita mutema rege wembada. Sezvo nyaya dzekushanyirana dzatanga, pane mukana wekuti chirwere ichi chinogona kupararira zvakanyanya muAfrica mune vanhu vashoma vabayiwa nhomba yeCovid-19.	https://www.voashona.com/a/hurumende-inoti-yatenga-nhomba-yecovid-19-mamiriyoni-makumi-maviri-asi-vari-kuda-kubahyiwa-vashoma/6313344.html
health	Nyanzvi muNyaya dzezveHutano Dzotyira Kupararira kweChimbwamupengo	Nyanzvi munyaya dzezvehutano dzinoti dziri kutyira zvikuru kuti chirwere chechimbwamupengo chichapararira zvakanyanya zvikuru sezvo vanhu vakawanda vari kurumwa nembwa dzisina kubaiwa jekiseni rinodzivirira chirwere ichi. Vanhu vanodarika mazana mana vanonzi vari kurumwa svondo rega rega nembwa dzisina kubaiwa nhomba yekudzivirira chirwere chechimbwamupengo, izvo zvava kutyirwa kuti dambudziko rechirwere ichi, rinogona kuvhiringa hutano hwemunhu vakawanda vanenge varumwa. Imbwa dziri kuruma vanhu idzi dzinonzi dzinenge dzisina kuchengetedzwa mudzimba, zvinopa kuti dziswere dzichizvifambira muguta reHarare. Nyazvi munyaya dzezvehutano, Dr. Josephat Chiripanyanga, vanoti kana munhu arumwa nembwa, anofanira kuona muridzi wembwa yamuruma kuitira kuti azive kana yakabaiwa nhomba yechimbwamupengo. Dr. Chiripanyanga vanoti chirwere chechimbwamupengo chinonetsa kurapa zvokuti murwere akanonokerwa kurapwa, anoguma ave kuhukura sembwa kusvikira azofa nokuti anenge anonokerwa kurapwa. Dr. Chiripanyanga vanoti munhu anofanira kuenda kuchipatara mukati memazuva matatu kubva paanenge arumwa nembwa kuitira kuti majekiseni aanozobaiwa akwanise kushanda kuuraya huturu hwechimbwamupengo. Nyanzvi yezvirwere zvinotapuriranwa mubazi rehutano, Dr. Portia Manangazira, vanoti vanhu vanodarika mazana mana vanorumwa nembwa uye zhinji dzacho dzinenge dzisina kubaiwa nhomba yechimbwamupengo. Dr. Manangazira vanoti pasi rose hakuna munhu akararama mushure mokunge arumwa nembwa ine chimbwamupengo. Sekuru Kamwelo Banda veku Cranborne vanoti zvinoshamisa kuona vanhu vanogara nembwa dzinodarika gumi padzimba dzavo zvinova zvinhu zvisingabvumirwe pamutemo weHarare City Council. Dr. Manangazira vanoti mutemo wePublic Health Act unoraira maguta ose kuti vatevedzere zvakatarwa maererano nehuhwandu hwembwa hunofanirwa kuchengetwa paimba yoga yoga vakati asi mutemo uyu hausi kutevedzerwa. Dr. Manangazira vanoti vanhu vanodarika zviuru zvisere vakarumwa nembwa gore rakapfuura munyika zvikaonekwa kuti chikamu chikuru chembwa idzi dzaiva dzisina kubaiwa nhomba yechimbwamupengo. Studio 7 yakaedza kunzwa kubva kumutauriri weHarare, VaMichael Chideme, kuti sei kanzuru yavo isiri kutevedzera mitemo inovasungira kuona kuti imbwa dzemuguta dzabaiwa nhomba here kana kuti kwete, asi havana kuda kutaura nezvazvo. Asi VaChideme vanoti munhu wese anosungirwa kuchengetera imbwa dzake pamba pakakomberedzwa nemudhuri uye paine ghedhe rinovharwa kuitira kuti dzisaruma vanhu vanenge vachizvifambira. VaChideme vanoti kanzuru yavo iri kushushikana zvikuru nenyaya yembwa dziri kungomhanya mhanya munzvimbo dzakawanda dzisina muridzi wadzo. Mumwe mushandi wekuZimbabwe Society for The Prevention of Cruelty to Animals, uyo akaramba kudomwa nezita rake, sezvo asingabvumidzwe kutaura nevatori venhau, anoti vanhu vazhinji vari kutadza kuchengeta imbwa dzavo nepamusana pekuoma kwaita zvinhu munyaya dzehupfumi. No media source currently available 	https://www.voashona.com/a/nyanzvi-munyaya-dzezvehutano-dzotyira-kupararira-kwechimbwamupengo/4934602.html
health	Varwere Voomerwa neKushaikwa neKudhura kweMishonga	Vanhu vakawanda munyika vari kuchema chema nekushaikwa uye kudhura kuri kuita mishonga zvopa kuti hupenyu hwevarwere vakawanda huve munjodzi. Zvipatara zvikuru zvehurumende zvinonzi zvasara nemishonga yakakosha isingadarike mazuva gumi. Vanotengesa nekugadzira mishonga vanoti hurumende haisi kuvapa mari yakakwana yekunze yekutenga mishonga kubva kuIndia neSouth Africa kunyanya. Sachigaro wePharmaceutical Manufacturers Association of Zimbabwe ,VaEmmanuel Mujuru, vatenda kuti zvinhu hazvina kumira zvakanaka nenyaya yekushaya mari vachiti vanoda mamiriyoni maviri emadhora asi vari kuwana zvikamu gumi kubva muzana zvemari iyi. Mashoko aya atsinhirwawo naMuzvare Emily Nyathi vanotengesa mishonga muHarare. Amai Nyathi vati nyaya iyi yave nenguva ingatosvika makore maviri isina kugadziriswa. Hurumende inoti iri kuyedza kutsvaga mari yekubatsira mukutenga mushonga uye nemusi weChina yakapa vanotenga mishonga mari inosvika mamiriyoni matatu nezviuru zviviri mushure mekunge yambovapa mari inosvika mamiriyoni matanhatu nezviuru zvisere svondo rapera. Asi chiremba Dr Rutendo Bonde vanoti mari iyi idonwe remvura mugwenga. Mashoko aya atsinhirwawo naAmai Nyathi. Mukuru wechipatara cheMpilo Hospital, Dr Solwayo Ngwenya, vaudza nhepfenyuro yeZBC kuti vasara nemishonga inokwana mazuva gumi chete. Matambudziko aya ndemamwe kuParirenyatwa, Harare Hospital, UBH nezvimwe zvipatara zvehurumende. Mukuru weCommunity Working Group on Health, VaItai Rusike, vatendawo kuti zvinhu hazvina kumira zvakanaka munyaya dzemishonga. Vanotiwo vamwe vanhu vave kutopotera kumaporofita nekun’anga Vakawanda vataura neStudio 7 vati vave kutoita mapiritsi ekudimbura nepakati kuti vakwanise kutombowana chekunwa pazuva. Vamwewo vanoti vave kutopona nekuenda kunyika dzakaita seZambia neSouth Africa kunotsvaga mishonga. Nyanzvi munyaya dzezvehupfumi Muzvinafundo Gift Mugano vanoti hurumende inofanira kumutsiridza makambani anogadzira mushonga kuti varerutse dambudziko iri. Mari zhinji yeZimbabwe inosvika zvikamu makumi mapfumbamwe kubva muzana inobva kumasangano akazvimirira akaita seUnited Nations Children’s Fund, Global Fund neUS Presidents Emmergency Plan for Aids Relief neDepartment for International Development yekuBritain. Pharmaceutical Society of Zimbabwe inogadzira mishonga inoti inoda mari inosvika mamiriyoni makumi mana nemashanu kuti itange kushanda zvakanaka. VePharmaceutical Wholesalers Association vanoti nekuda kwechikwereti chemari inosvika mamiriyoni makumi maviri nemashanu, havachapihwe mishonga kwavaitenga. Vanoti pamwedzi vanoda mari inosvika mamiriyoni masere. No media source currently available  	https://www.voashona.com/a/varwere-voomerwa-nekushaikwa-nekudhura-kwemishonga/4621025.html
sports	Mitambo yeCastle Premier Soccer League Yopfungaira Hutsi Zvekare	Makundano eCastle Lager Premier Soccer League adzoka zvine mutsindo mushure mesvondo rimwe chete rezororo. Nemusu weMugovera masikati nhandare yeRufaro Stadium ichange isingadanwe anonzwa apo pachatambwa mitambo miviri apo Yadah neBlack Rhinos dziri kushandisa nhandare imwechete, zuva rimwe chete, mumitambo yavo yeCastle Lager Premier Soccer League yevhiki remakumi maviri nemaviri. Yadah iyo iri kuti nhasi yabaka moto, mangwana wodzima, ndiyo iri kutanga kupinda munhandare yeRufaro Stadium iyi kusangana neChapungu iyo iri kukwikwira zvishoma nezvishoma muhurongwa hwemakundano aya. Yadah, iyo yaimbotungamira makundano aya yave pazvikwata zvina zvakatarisana nekubuda mumakwikwi aya zvekuti inofanira kukunda kuitira kuti isaverengwe pazvikwata zvaingopinda muPremier Soccer League nekubuda gore rimwe chetero. Mutambo uyu ukapera, uri kuteverwa nemutambo mukuru pakati peBlack Rhinos neChicken Inn iyo iri pachidanho chechipiri mumakundano ezvikwata gumi nezvisere aya. Chipembere chadonha zvinotyisa mumakundano aya zvekuti chikwata cheZimbabwe National Army ichi chave pachidanho chechisere mushure mekumbotungamira makundano aya, kwemasvondo akati wandei. Kunyange hazvo varohwa mitambo mina yakataverana murairidzi weChipembere Stanford Stix Mtizwa anoti iyi yave nhoroondo achiti iye varikuda mapoinzi ese matatu vakatarisana nechinangwa chavo chekuramba vari muPremier Soccer League mwaka unotevera. Asi machikichori muRufaro Stadium haasi kutanga nekugumira pamitambo miviri iyi, sezvo nesvondo maGreen Machine eCaps United achange achiedza kupunzira pasi Ngezi Platinum Stars iyo iri pamusoro petafura yeligi. Mushure mekutora poindi imwechete kubva mumitambo mina vabuda mumakundano eCaf Champions League, Makepekepe irikubhebha moto mushure mekutora mapoinzi manomwe kubva mumitambo yavo mitatu ichangopera kusanganisira wemusi weChitatu uyo yakarova FC Platinum 2-1. Mapoinzi manomwe aya asiya Makepekepe ave pachinhanho chegumi neina mumakundano aya asi vaine mitambo mishanu yavasati vatamba nemhaka yekukwikwidza kwavo muCaf Champions League. Kunyange hazvo vakawanda varikuti maGreen Machine haasisimo mukurwira kutora mukombe weligi uyu, mumwe mutsigiri wechikwata ichi VaTakunda Mupereki vanoti Makepekepe anokwanisa kudzivirira mukombe uyu, uyo vakatora mwaka wapera. Asi sachigaro weNgezi Platinum Stars VaJeremiah Getiseni vanoti vanonokerwa nemutambo neCaps United uyu vachiti ivo maGreen Machine haasi kumira. Mimwe mitambo iriko yakamira seizvi…  Bulawayo City v Harare City Hwange v Bantu Highlanders v Tsholotsho Pirates Shabanie Mine v ZPC Kariba Triangle v Platinum Dynamos neHighlanders hadzina mitambo svondo rino, sezvo zvikwata zviviri izvi zvaifanira kuve zviri kuBotswana kumakundano ezvikwata zvina aifanira kusanganisirawo Taffic Stars neMochudi Centre Chiefs. Makwikwi eSupa Power Cup aya haasi kuzoenderera mberi mushure mekunge vange vakaronga makundano aya vakundikana kuzadzikisa zvange zvichidiwa nezvikwata izvi. Asi zvikwata izvi hazvichaenda kuFrancistown asi vePremier Soccer League vazivisa kuti hapana nguva yekuti mitambo yavo yeCastle Lager Premier Soccer League ienderere mberi. Dynamos yanga ichifanira kusangana neHow Mine, Highlanders ichibandana neTsholotsho Pirates. Zvakamira zvakadai, makundano eEnglish Premier League arikupinda mumitambo yechipiri apo chikwata chirikutungamira makwikwi aya cheManchester United chiri munzira kuenda kuWales kunosangana neSwansea. Vanoziva zvemutambo wenhabvu vanoti Swansea haisi kumira zvekuti varikutarisira zvekare kunaya kwezvibodzwa sezvakaitika svondo rapera apo maRed Devills akabvarura West Ham 4-0. Asi zvinhu hazvina kumira zvakanaka mukamba yeChelsea iyo yatarisana nemutambo mukukutu apo varimuguta ravo reLondon as kuWembley uko varikunobandana neTottenham Hotspur iyo isingaroveke roveke pamusha.  Mimwe mitambo mugungano iri ndeiyi… Liverpool v Crystal Palace Southampton v West Ham Burnemouth v Watford Stoke v Arsenal Burnley v West Brom Huddersfield v Newcastle Manchester City v Everton KuSpain, makundano emwaka uno ari kutanga svondo rino apo chikwata chine mukombe weLa Liga che Real Madrid chir ikutanga chiri kunze kwemusha kuDeportivo La Coruna panguva iyo Barcelona iri Nou Camp neReal Betis. Madrid neBarcelona, zvakasangana pakati pesvondo pamutambo wemukomba apo Barceloma yakadamburwa 2-0.	https://www.voashona.com/a/zimbabwe-nhabvu-mitambo/3991809.html
politics	Hurumende Inoti ZEC Ndiyo Inofanira Kuona Kuti ZBC Yapa Mapato Ose Mukana Munguva yeSarudzo	Mutevedzeri wegurukota rinoona nezvekuburitswa kwemashoko VaKindness Paradza vanoti munguva yesarudzo sangano reZimbabwe Electoral Commission kana kuti ZEC ndiyo inofanira kunge yoona kuti ZBC yapa mapato ose mukana wakafanira panguva yesarudzo. VaParadza vaudza Studio 7 kuti vose vanoda kuziva nezvemashandiro eZBC munguva yesarudzo vanofanira kuenda kuZEC kwete kubazi ravo. Izvi zvinotevera, mamwe mapato anopikisa anoti haasi kufara nekambani yenhau yeZimbabwe Broadcasting Corporation nekuburitsa kwairi kuita misangano yeZanu PF chete panguva yainenge ichiitwa asi mapato anopikisa aya asingapihwewo mukana mumwechetewo paanenge achiitawo misangano yawo paari kutsvaga rutsigiro pamberi pesarudzo dzema by-elections dzakatarisirwa kuitwa musi waKurume 26. Frank Chikowore anotipa nyaya iyi. Sachigaro weZEC Amai Priscilla Chigumba vavimbisa kuti vachaburitsa gwaro rinoratidza kuti mapato ose anenge achipihwa mukana sei panhepfenyuro dzemunyika dziri pasi pehurumende idzi. Mamwe mapato anopikisa akaita seCitizens Coalition for Change neMDC Alliance anoti haasi kufara kuti ZBC iri kungoburitsa misangano yeZanu PF chete panguva yainenge ichiitwa iwo asingapihwe mukana mumwechetewo. Mutauriri weCitizens Coalition for Change, Muzvare Fadzayi Mahere, vati zviri kuitwa neZBC zvekuburitsa misangano yeZanu PF chete pachivhitivhiti pamwe nema radio ekambani iyi nguva inenge ichiitwa misangano yebato iri vemapato anopikiswa vasingapihwe mukana wakadai zvinoratidza kuti hapana chati chachinja munyaya dzemafambisirwo esarudzo munyika idzo dzinogara dzichinzi hadzina kufamba zvakanaka nguva dzose. Izvi zvatsinhirwa nemutauriri weMDC Alliance, VaWitness Dube, avo vati zviri kuitwa neZBC izvi kutyora kodzero dzevanhu sezvo ZBC iri kambani inoshandisa mari dzinobva muhomwe dzeveruzhinji uye vati nyaya dzakadai dzinokwanisa kugadziriswa kubudikidza nenhaurirano munyika. Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, vaudza Studio 7 vari kwaMurehwa kuti bato ravo hariudze ZBC zvekuita. Sachigaro wesangano reMedia Institute of Southern Africa muZimbabwe, VaGolden Maunganidze, vati pavakanyorera tsamba kambani yeZBC vachida kuziva hurongwa kwekambani iyi hwekuti ichazodii nenyaya yekupa mapato ezvematongerwo enyika mikana yakaenzana vakafara kambani iyi payakapindura ichiti yakanga ichiziva zvainotarisirwa kuita nenyaya iyi. Vanoti ZBC yakaratidza sekunge yainge yakazvipira kupa mapato ese mikana yakaenzana uye kambani iyi ikavazivisawo zvakare kuti yakanga yanyorerwawo tsamba nezvenyaya imwecheteyo nekomisheni inoona nezvesarudzo yeZimbabwe Electoral Commission kana kuti ZEC . VaMaunganidze vati ZEC inofanira kutora matanho akasimba kuti nyaya iyi igadziriswe sezvo iriyo inotungamira nyaya dzesarudzo munyika. Mibvunzo yatatumira mukuru weZBC, Muzvare Adelaide Chikunguru, kuti tinzwe divi rekambani yavo panyaya iyi yanga isati yapindurwa pataenda pamhepo uye nharembozha yavo yanga isiri kudairwa. Asi mutsamba yavo kuMisa, Muzvare Chikunguru vakati vakavimbisa kuti vachaita sezvanotarisirwa nebumbiro remitemo kuti vape mikana yakaenzana kumapato ezvematongerwo enyika. Sachigaro wesangano reZimbabwe Elections Support Network, VaAndrew Makoni, vati zvinobuda musarudzo hazvizotambiriki zvakanaka kana mamwe mapato anenge achikwikwidza musarudzo ari kugunun’una kudai uye vakurudzirawo vemapato ane zvichemo kuti varambe vachigogodza pagonhi reZEC. Mapato anopikisa anogara achigunun’una kuti haapihwe mukana wakaenzana nebato riri kutonga panhepfenyuro yeZBC pamwe nemamwe mapepanhau ehurumende akaita seHerald neChronicle izvo zvaanoti zvinobatsiridza kuti sarudzo dzisafambiswe zvakanaka. No media source currently available 	https://www.voashona.com/a/6455807.html
business	Vashandi Vanga Vasara Vanowana Mabhonasi Avo	Hurumende yazokwanisa kupedza kupa vashandi vayo vose mari dzemabhonasi zvichitevera kutambira kwaitwa mari nevashandi vehurumende vose vanga vasara. Mutungamiri wesangano rinomirira vashandi vehurumende ava, re Public Service Association, Amai Cecilia Alexander, vanoti nhengo dzavo dzatanga kuvazivisa kuti dzawana mari idzi kumabhanga kwadzo. Izvi zvinoreva kuti hapachina mushandi wehurumende asati awana bhonasi yake. Hurumende yakanonoka kubhadhara vashandi vayo mari dzemabhonasi idzi kubva muna Mbudzi wegore rapera nekuda kwekunetsekana kwayo mukuunganidza mari. Mwedzi uno hurumende yakakundikana zvakare kubhadhara vashandi vayo paine nguva izvo zvakazoita kuti iendese mberi nesvondo rose mazuva ekutambira aya. Varairidzi vaifanirwa kunge vakatambira mari dzavo neChipiri chesvondo rino vaudzwa kuti vave kuzotambira neChipiri chesvondo rinouya. Amai Alexander vanoti dai hurumende yaonawo kuti vashandi vayo vose vaenzaniswa kwete kuti vamwe ndivo vanogarotanga kutambira nhengo dzavo dzichingoramba dzichipedzisira kutambiriswa. 	https://www.voashona.com/a/zimbabwe-mugabe-jonga-alexander-psc/2611315.html
sports	Zvikwata zviri kundichemera: Wenger	anoti zvikwata zvakawanda zvauya kwaari zvichida kumutenga apo ari kugadzirira kubva kuArsenal iyo yaarairidza kwemakore anodarika 22.   Wenger acharairidza mutambo wake wekupedzisira apo chikwata chake chichasangana neHuddewrsfield musi weSvondo.   Paakabvunzwa kuti pane zvimwe zvikwata here zviri kuuya kwaari zvichida kumutenga kuti agozvirairidze, Wenger anoti, “Hongu, zvakawandisa chaizvo. Asi handisi kumbofunga nezvazvo kana kuzvitarisa. Ndinoda kuramba ndichishanda kuno kusvika zuva rekupedzisira rekondirakiti yangu.   “Zveshuwa ndicharamba ndichishanda. Njere dzangu dzinoda chaizvo kuti ndirambe ndichishanda. Asi chokwadi chaicho handizive. Ndinofanirwa kufunga nezvazvo. Ndinofarira huswa hunyoro uye ndinoda kufamba pahuri mazuva ose. Handizive kana ndikaramba ndichizviita mazuva anotevera, zvinogoneka.   “Ndine ruzivo rwakanyanya munyaya dzenhabvu. Saka ndicharamba ndichishanda, ndichiitei, handizive.”   Achibvunzwa kuti achazoshanda nechimwe chikwata chemuEngland here, Wenger anoti, “Panguva ino zvichiri kundiremera. Handitarise nguva iyoyo. Handidi kufunga nezvazvo panguva ino kana kutaura nezvazvo.” – SportsMail Football	https://www.kwayedza.co.zw/zvikwata-zviri-kundichemera-wenger/
business	VaMugabe Votaura kuMusangano weUnited Nations nezveMinda neKuvandudza IMF	Mutungamiri wenyika VaRobert Mugabe nemusi weChishanu vakataura pamusangano weUnited Nations wechishanu muchikamu chechimakumi manomwe kana kuti 5th Plenary meeting, 70th Session, Sustainable Development Summit 2015. VaMugabe vakaudza musangano uyu kuti muZimbabwe hurumende yavo yakapa vanhu minda kuri kuyedza kuvaburitsa munhamo. VaMugabe vakati izvi vakazviita kunyangwe hazvo paine vamwe vaishora chirongwa ichi zvikuru kubva kunyika dzakabudirira. VaMugabe vakati chirongwa chekugovera minda patsva change chabatsira vanhu vakawanda. VaMugabe vakakurudzira nyika dzose dzepasi rino kuti dzibatane kuti dzikwanise kuzadzikisa zviga zveUnited Nations zvekubatsira varombo. VaMugabe vakatiwo mabhanga akaita sereInternational Moneteray Fund neWorld Bank anofanira kuvandudzwa mashandiro avo. VaMugabe vanoti izvi zvingadai zvakaitwa kare kare. Vanoti kuita izvi kunobatsira kubatsira nyika dzevarombo. No media source currently available Zvichakadaro gweta rinorwira kodzero dzevanhu riri kumusangano uyu Amai Nyaradzayi Gumbonzvanda vakakurudzira vatungamiri venyika dzepasi rino kuti vaendese mari yakawanda kuzvirongwa zvekubatsira vanhu kwete mukurwisana. No media source currently available 	https://www.voashona.com/a/zimbabwe-politics/2979650.html
politics	Vadzidzi Gumi neVana Vosungwa Vachiratidzira paUniversity of Zimbabwe	Vadzidzi vepaUniversity of Zimbabwe vanoti vacharamba vachienderera mberi nekuratidzira kunyangwe vamwe vavo gumi nevana vakasungwa nezuro vachinyunyuta nekuwedzerwa kwemari dzedzidzo. Vachitaura neStudio 7, rimwe remagweta arikumiririra vadzidzi ava vaPaidamoyo Saurombe vanoshanda nesangano remagweta anorwira kodzero reZimbabwe Lawyers for Human Rights vati vadzidzi gumi nevana vakasungwa nezuro havasati vaudzwa mhosva yavari kupomerwa VaSaurombe vanoti pavadzidzi vakasungwa apa pane vamwe vakakuvara. Studio 7 hainawo kukwanisa kubata mutauriri wemapurisa Assistant Commissioner Paul Nyathi kuti tinzwe divi ravo. Vachitaura nevatori venhau nhasi muHarare vanomiririra vadzidzi vepaUniversity of Zimbabwe vati mari dzechikoro dzirikudiwa dzinokatyamadza sezvo vazhinji vavo vasiri kukwanisa kuzounganidza mari dzirikudiwa idzi. Mutungamiriri we Student Representative Council yepaUZ vaAllan Chipoyi vanoti mari irikudiwa iyi ichasiya vana vevarombo vasingawani dzidzo University of Zimbabwe yakakwidza mari dzechikoro izvo zvichasiya vaibhadhara mari shoma pachikoro ichi vobhadhara mari inosvika zviuru mazana matatu nemakumi mana nezvishanu kana kuti 340 000 kubva pazviuru makumi mashanu nezvinomwe 55 000. Avo vanoda kuita zvidzidzo zveMasters varikutarisirwa kubhadhara mari inodarika miriyoni yemadhora emuno. Munyori mukuru muSRC , VaMunashe Cuthbert Masiyiwa vatsigirawo vachiti ongororo yavakaita inoratidza kuti vadzidzi vazhinji vari pachikoro ichi vanobva kumhuri dzisingawani mari yakawanda. VaMasiyiwa vatiwo vanoda kuti mapurisa asungunure vadzidzi vakasungwa. Vadzidzi ava vanyorawo tsamba yenyunyuto iyo vanoti yasainwa nevadzidzi vanodarika zviuru zvishanu. Vati vachanosiya tsamba yenyunyuto iyi kudare reparamende, kubazi rezvedzidzo yepamusoro pamwe nekuZimbabwe Human Rights Commission. Vadzidzi ava vanotiwo kana mari ikasadzikiswa vachange vachizoendawo kumatare. Muzvare Everjoy Chidindi vebato rinopikisa reLabour Economists and Afrikan Democrats vaudzawo Studio 7 kuti zvinokatyamadza kuti mari dzinodiwa nehurumende hadzienderani nemari irikutambiriswa veruzhinji. Hatinawo kukwanisa kubata gurukota rezvedzidzo yepamusoro Muzvinafundo Amon Murwira kana vakuru vepaUniversity of Zimbabwe. Asi vachinyora padandemutande reTwitter , munyori mubazi rezvekubudiswa kwemashoko vaNick Mangwana vanoti vasingakwanisi kubhadhara mari dzechikoro kumauniversity kune zvirongwa zvakadai sekubhadhara mari padiki padiki pamwe nekupiwa zvikwereti. Vatiwo pane varikuda kupinza zvematongerwo enyika munyaya dzekukwidza kwemari dzechikoro asi izvi zvarambwa nevamiririri vevadzidzi avo vatiwo hazviiti kuti vanzi vabhadhare mari iyi zvishoma zvishoma nekuti yakawandisa. Zvimwe zvikoro zvedzidzo yepamusoro zvakwidzawo mari zvakanyanya zvinosanganisira Masvingo Polytechnic iyo yakakwidza mari dzeNational Certificate kubva pazviuru makumi maviri nezvina zvemadhora emuno 24 000 kuenda pazviuru zana nezvishanu (105 000). Gweru Polytechnic neLupane State University ndovamwewo zvakare vakakwidza mari dzechikoro. 	https://www.voashona.com/a/6745926.html
politics	Vamwe Vanoti Zvakarwirwa Hondo Hazvina Kuzadzikiswa Sezvo Nhamo Yatekeshera	Apo Zimbabwe iri kucherechedza zuva remagamba vamwe vanoti zvakarwirwa muhondo yerusununguko zviri kuzadzikiswa, asi vamwe vachitiwo kutambura kuri kuita vana veZimbabwe, chiratidzo chekuti nyika haisisiri mugwara raitarisirwa nevakarwira nyika. Munyori mukuru wesangano reZimbabwe National Liberation War Veterans Association, VaDouglas Mahiya, vanoti zvimwe zvakarwirwa muhondo yeChimurenga, kutora masimba ezvematongerwo enyika kwakaitwa nevanhu vatema. VaMahiya, avo vanove nhengo yeZanu PF, vanotiwo chimwe chakagonekwa munyika kupihwa kwakaitwa vanhu vatema mapurazi, kunyange hazvo zvakarwirwa muhondo yeChimurenga zvisina kubudirira zvese. VaMahiya vanoti hurumende yaiva yaVaRobert Mugabe yakavhiringa zvinhu nekuisa vanhu muzvinzvimbo asi vasina ruzivo rwezvakaenderwa kuhondo. Mumwe aive murwiri werusununguko, VaShadreck Makombe, vanotiwo chakanyanyobudirira kuwaniswa kuwaniswa minda kwevanhu vatema. Asiwo VaMakombe vanoti vamwe havachakoshesi vaimbove varwiri verusununguko, kunyanya vechidiki, vavanoti havachaoni kubatsira kwekusununguka kwenyika nekuti vanoona zvinhu zvavo zvisingachafambi. VaMakombe vanoti tarisiro yavo huru ndeyekuti mutungamiriri wenyika, VaEmmerson Mnangagwa, varange vese vane huori munyika. Mumwe muongorori wezvematongerwo enyika, Dr Tinashe Mawere, vanoti kwavari hapana chakachinja patsika dzehutongi sezvo kuchine hudzvinyiriri. Vanotiwo vanoona sekuti ropa rakadeukira mahara munguva yehondo. Mutauriri webato reMDC, VaDaniel Molekele, vanotiwo zvakarwirwa muhondo yekusunungura nyika zvakasiyana zvikuru nezviri kuitika munyika pari zvino. VaMolekele vanoti Zimbabwe yava kutoda kuvakwa patsva. Asi VaMahiya vanoti kutambura kuri kuitika munyika kwakakonzerwa nehutongi hwaVaMugabe, uhwo husina kugadzirisa hupfumi hwenyika, izvo vanoti zvava kugadziriswa nehurumende yaVaEmmerson Mnangagwa. Vakawanda vanoti havaoni kukosha kwekuzvitonga kana munyika musina mabasa, kodzero dzevanhu dzichityorwa nehurumende, muzvipatara muchishaikwa mishonga, zvinhu zvichidhura muzvitoro, vanhu vachiita zvidzidzo zvepamusoro soro asi vachipedzisira votengesa zvinhu mumigwagwa nepamusana pekushaikwa kwemabasa. No media source currently available    	https://www.voashona.com/a/vamwe-vanoti-zvakarwirwa-hondo-hazvina-kuzadzikiswa-sezvo-nhamo-yatekeshera/5039063.html
sports	Zvekumhanya zvakabva kuna tezvara: Muzhingi	  SHASHA yemujaho wemarathon, Stephen Muzhingi, anoti akatanga zvekumhanya mushure mekunge aona tezvara vake, baba vakabereka mudzimai wake, vachimhanya uye nehupenyu hwavairarama uho hwainge hwakanaka zvikuru.   Muzhingi — uyo akazvarwa mugore ra1980 kwaGutu — anoti tezvara vake, Esau Magwaza, vaive shasha yemumujaho wemarathon vachikwikwidza nekuhwinha mijaho yakasiyana uye vachirarama hupenyu hunoyemurika izvo zvakamukwezva mwoyo.   Tezvara vake ndivo vakave murairidzi wake wekutanga avo vaida chaizvo kumuona achibudirira mumutambo uyu.   Asi, vakazoshaika Muzhingi achangotanga zvekukwikwidza mumarathon.   “Ndaigaroona tezvara vangu yaive shasha panyaya dzemarathon uye vaive nemukurumbira zvekuti ini ndivo vandaitarisira kwavari nevamwe vanosanganisira anaAbel Chimukoko.   “Ndaingonzwa kuti ukaita zvekumhanya unogona kurarama hupenyu hwakanaka uye ndakazvionera ndega nekuti ndichitarisa Magwaza uye nanaChimukoko vairarama hupenyu hwakanaka,  vachifamba nemota kuburikidza nemarathon. Saka ini ndikati ndizvo ndinoda kuitawo.   “Handina kuzotarira shure, asi tezvara vangu vakazoshaika havo vasina kuzonyatsoona kubudirira kwangu kwandakazoita,” anodaro Muzhingi.   Muzhingi akakwikwidza mijaho yakasiyana muno nekunze kwenyika, asi zita rake rakazonyatsoita mukurumbira apo akahwina mujaho weComrades Marathon katatu kakatevedzana kuSouth Africa.   Haana kugumira ipapo sezvo akaenderera mberi ndokunohwina mimwe mijaho inosanganisira Two Oceans Marathon iyo yaakahwina kaviri kuSouth Africa zvekare.   Panguva yaaipisa chaizvo, shasha iyi yakabuda yega pachena rimwe gore kuti kune zvizvarwa zvekuSouth Africa zvakauya kwaari zvikamuti arambe nyika yake azviti chizvarwa cheSouth African kuitira kuti nyika iyi ipembedzwe izvo akaramba sezvo aida kusimudza mureza weZimbabwe.   Pakumhanya kwese kwaakaita muno nekunze kwenyika, Muzhingi anoti mijaho yeComrades Marathon uye neTwo Oceans Marathon icharamba iri mundangariro dzake pamwechete newekutanga waakaenda kunokwikwidza kuNew York, kuAmerica.   “Mijaho mitatu iyi ichagara iri mundangariro dzangu kusvika muguva nekuti ndakadadisa ndikasimudza mureza wenyika yangu, zvinhu zvinofadza chose,” anodaro.   Kuhwina kwaakaita mijaho yakasiyana muno uye nekunze, Muzhingi anoti akashandisa mari yake yaaihwina zvine musoro izvo zvakamuona achitenga dzimba nhatu – mbiri dziri muHarare uye neimwechete iri kuChitungwiza.   Anoti vanhu vanofanirwa kurongera remangwana ravo vachishandisa mari yavanenge vawana vachiita zvisvinu pane kunakidzwa nekudya mari vasingagadzire remangwana revana vavo.   “Gadzirai remangwana renyu uye nerevana, ini mari yese yandaihwina ndaitenga dzimba iye zvino ndine dzimba nhatu. Ndakange ndisingade kuti mune remangwana rangu vana vozobvunza kuti baba zvamaive nemukurumbira chii chamakaita, tisisina pekugara, izvo ndakaramba,” anodaro.   Muzhingi anoti gore ra2019 harina kumufambira zvakanaka sezvo akatadza kukwikwidza kumijaho yakasiyana apo ainge akakuvara.   Asi iye zvino anoti ari kushanda nesimba kuti gore rino agokwikwidza kumijaho mikuru inosanganisira yeOld Mutual munaKukadzi kozoti Comrades Marathon neTwo Oceans Marathon.   Shasha iyi yakakomborerwa nevanakomana vatatu uye mukuru wacho — Methane (10) — ari kutevera matsimba ababa vake achiita zvemujaho wekumhanya kozoti mumwe wacho ari kuita zvemutambo wekarate.	https://www.kwayedza.co.zw/zvekumhanya-zvakabva-kuna-tezvara-muzhingi/
business	Bhanga reStandard Chartered Romisa Vamwe Vashandi Basa muZimbabwe	Bhanga reStandard Chartered rinoti riri kuzogumura vamwe vashandi sezvo rave kuendesa mamwe mapazi aro zvikuru anoda humhizha kuChina, India neMalaysia. Vanhu makumi maviri vakatomiswa basa pavashandi mazana matatu nemakumi masere nemana vari muZimbabwe. Bhanga iri rakatonyorera vashandi varo chiziviso richitaura nezvenyaya iyi. Mumwe mukuru muStandard Chartered Amai Lillian Hapanyengwi vaudza nhepfenyuro yeBloomberg kuti vamwe vashandi vachatatsvagirwa kumwe kwekuenda. Vanotiwo zvavari kuita zvakanangana nekuderedza mari dzavari kushandisa. Mutungamiri wesangano revashandi reZimbabwe Congress of Trade Union VaPeter Mutasa vanoti vashandi vakatotanga kumiswa basa gore rapera. Vanoti vanhu ava havasi kunyatsopihwa mari yavo yemudyandigere sezvo hurumende isiri kuvapawo rutsigiro. Vati zvinhu zvinovashungurudza kuti vashandi vemuZimbabwe vari kusiiwa vachinonga svosve nemuromo nevemakambani. No media source currently available 	https://www.voashona.com/a/bhanga-restandard-chartered-romisa-vamwe-vashandi-basa-muzimbabwe/4901201.html
sports	Torres hutu kuJapan	weAtletico Madrid neLiverpool — Fernando Torres — obuda pachena kuti ari kuenda kuJapan kunotambira Sagan Tosu mwaka unotevera.   Chizvarwa chekuSpain ichi change chichidiwa nezvikwata zvekuUnited States neAustralia, asi akataura nevatori venhau kuti ari kuenda kuAsia.   Torres akazivisa kuti ange achishevedzwa nezvikwata zvakawanda asi akafunga kutevera shamwari yake, Andres Iniesta, kuJapan.   “Ndange ndichidiwa nezvikwata zvekuFrance, Germany nezvimwe zviri muSpain,” anodaro.   “Asi ndange ndisingade kutambira chimwe chikwata chemuEurope ini nekuti ndakawana zvose zvandaida nechikwata changu Atletico.   “Ndichange ndine shamwari yangu futi kuno Andres. Saka tiri kufara tose nemukana uyu wauya kwatiri.”   Iniesta naLukas Podolski vese vanotambira muVissel Kobe uye Sagan Tosu ichange ichisangana navo mumutambo weJ1 League mwaka unotevera.   Torres akabva kuchikwata chake chaakakurira cheAtletico Madrid uko akatamba mitambo 45 ndokuhwina mukombe weEuropa League.   Mutambi uyu akambotambira Liverpool uye ari kuenda kuchikwata icho chakapedza mwaka wadarika chakagara pechisere palog.   “Ndiri kutotanga svondo rinotevera, ndinovimba kuti ndichatanga zvakanaka nechikwata changu chitsva uye ndigotamba mitambo yakawanda nekunwisa,” anodaro Torres.   “Ndinovimba kutanga kutamba musi wa21. Ndinovimba ndichave kuno kwemakore akawanda uye zvichange zvichienderana nekuti ndiri kutamba sei.” — SportsMail Football	https://www.kwayedza.co.zw/torres-hutu-kujapan/
business	Varairidzi Voronga Kuzivisa Hurumende neDanho reKuda Kuramwa Mabasa	Varairidzi vari pasi pemubatanidzwa mutsva weFederation of Zimbabwe Educators’ Unions (FOZEU) vanoti vari kuronga kusvitsa kuhurumende neChitatu tsamba yekuzivisa nezvekuronga kuramwa mabasa panovhurwa zvikoro mwedzi unouya. Masangano evaraidzi mashanu anoti Zimbabwe Teachers Association (ZIMTA), Progressive Teachers Union of Zimbabwe (PTUZ), Amalgamated Rural Teachers Union of Zimbabwe (ARTUZ), Professional Educators’ Union of Zimbabwe (PEUZ), neZimbabwe National Teachers’ Union (ZINATU), akabatana akaumba mubatanidzwa unonzi Federation of Zimbabwe Educators’ Unions (FOZEU) senzira yekurwira kodzero dzavo. Varairidzi ava vanoti zvichemo zvavo hazvisi kunyanyonzwikwa kana vakaenda kunhaurirano sevashandi vehurumende pasi Apex Council, iyo inomirira vashandi vehurumende vose, izvo zvakaita kuti vade kuzvimirira voga. Mutungamiri wePTUZ, Doctor Takavafira Zhou, vanoti vakaita zvose zvinotarisirwa mukuedza kuti vataurirane nehurumende, asi hapana chinoratidza kuti hurumende iri kutirimuka. Vanotiwo hurongwa hwekuti vashandi vehurumende vakwanise kuita hurukuro dzemihoro, kana kuti collective bargaining, hunonzi hwakapasiswa nedare remakurukota inzira yehurumende yekuda kuedza kunyaradza varairidzi pamwe nevamwe vashandi vehurumende vari kurwira kuti vapiwe kodzero yavo iyi, iyo iri mubumbiro remitemo. No media source currently available 	https://www.voashona.com/a/zimbabwe-teachers-strike-fozeu/4363779.html
health	"Vabereki Vane Vana Vane ""Autism"" Votarisana neMatambudziko Makukutu"	"Vabereki vevana vanoita matambudziko pakutamba nevamwe kana kuita zvinhu zvinotarisirwa pazera ravo kana kuti vane ""autism"" vanoti vatarisana nedambudziko guru pakuriritira vana ava. Vanoti hupenyu hwavo hwakaomarara nepamusana pekuti vana vane autism havakwanisi kuita zvinhu zvinoitwa nevamwe vechidiki kana kushamwaridzana navo. Baba Luke Pencil veku Malbereign muHarare vane mwana wavo ane makore gumi ane autism. Baba Pencil, avo vane makore makumi mana nematanhatu ekuberekwa vanoti dambudziko guru rinosangana nevabereki ava nderekushaya ruzivo pamusoro pe autism. “Izvi hazvina kunge zvabatwa nana chiremba kunyange mwana akarwara kwenguva refu ndichienda kunana chiremba vakasiyana siyana nekunana mukoti vakasiyana siyana.” Vanoenderera mberi vachiti, “Pakashayikwa kana mumwechete akatibatsira chaizvo kuti mwana wenyu condition yake inonzi autism. Aiti akachema zvainzi ah, baba hamuzivi mwana anongochema, zvinoreva kuti haasi kunzwa zvakanaka kana kuti muri kumuitira zvaasingadi. Asi uchiedza kutsanangura kuti aiwa, mwana uyu pane zvaanoita zvandisinganzwisise zvakafanana nekuti dzimwe nguva anoramba kupfeka bhutsu, dzimwe nguva anoramba kugerwa musoro.” Baba Pencil vanoti vabereki vakawanda vanokatyamadzwa nekugumbuka zvikuru pavanoona kuti mwana wavo ari kukura zvakasiyana nevamwe vana. Vanoti ivo vakaita mhanza yekukurumidza kuziva zvaiitika kumwana wavo. “Vana ava vanenge vane ma censory issues anenge akavhiringika, haana kuita seevamwe vana. Saka kana achigerwa ane zvaanonzwa zvisinganzwiwi nevamwe vana vose saka achiita muitiro waanoita iwowo.” Vatiwo, “ Saka izvozvo ndizvo zvakaita kuti tinzwisise kuti ho mwana wedu condition yaaninayo inonzi autism. Izvozvo ndinoda kuti nditsinhire kuti izvi handina kuzviwana kunana chiremba kana kunana mukoti. Ndakatozvinzwawo kune mumwe mubereki akanga ari affected, akatoenda pa radio akanotaura. Ndopatazowana information yakadaro.” Baba Pencil vanoti murume nemudzimai vanofanira kubatana kwete kunongedzerana kana mwana asangana nedambudziko. “Saka izvozvo zvakatipa simba rekuti kuti mwana wedu aite zviri nani, tikwanise kumumaneja, regai tinorisecha.” Vatizve, “ Tikabva taenda pa internet. Iripo information pa internet. Ukaiwana zvinoita kuti umaneje mwana wako zviri nani. Zvinoita kuti kuwadzana kwako naye kuve kuri nani, kuwadzana kwake nenharaunda yakamukomberedza kuve nani.” Amai Emma Muchefa avo vane mwana ane autism, vanoshandira hurumende vari pa Domboshava training centre. Vanoti madzimai mazhinji ane vana vane autism anoshungurudzika zvikuru. “Vazhinji vana baba vanotiza, uye hama hadzizvitambiri. Kazhinji burden inosiyirwa amai, seni as a mother of three, two vari disabled murume akabva aenda ndikasara ndiri a single mother.” Amai Muchefa vatizve, “ Saka dambudziko rinenge rave rekuti unenge uchida kuenda kubasa, uri kuda ku physio nemwana iyeye, uri kuda zvekudya uri kuda zvekupfeka zvevana ivavo, uri kuda medication. Saka kazhinji kacho uri kuda zvekufambisa, hauna kana motor kana wheel-chair.” Amai Tendai Kamutero veku Domboshava vane mwana wavo ane autism. Vakatozozviziva mwana uyu ave nemakore matatu kuti ndizvo zvaari. Amai Kamutero vanoti kuriritira mwana uyu zvinovanetsa semunhu ari pamushando. “Pandinoenda kubasa, munhu anosara naye haanzwisisi zvaanoda nekuti haatauri.” Vatizve, “Sign language haaizivi, haakwanisi ku communicator naye. Asi iye takatozomudzidza kuti kana ave nenzara kana chikafu chiri paanosvikira anotora ega. Kana kuti ukaona akukudhonza, isaini yekuti ane nzara.” Amai Constance Mandishona vane vana vana, uye vaviri vavo vakaremara. Amai Mandishona, avo vanoshanda muhurumende vakapihwa imba yekugara kuMufakose mushure mekunge vakuru vavo vaona kutambura kwavaiita. Vanoti vakaremara vanofanira kusimudzirana. “Ipapo ndisati ndapihwa imba ndakanga ndisina pfungwa dzekuti I can advocate kana kumiririrawo kana kutsigira munhu akaremara.” Amai Mandishona vanoenderera mberi vachiti, “Ndakazogara pasi ndikazvibvunza kuti, hongu ndamiririrwa, ko vari kunze uko vasina anovamiririrawo tochiita sei? Nekuti inini pandakabatsirwa nemba, Permanent secretary mai Nhekairo vakandiudza kuti, Cony, dai vana vako wanga wakavachengetesa kumaraini, vachiita kunge musara pavana, I wasn’t going to assist you. But pese patinotaura unotungamidza vana vako kumberi kuti ma’am vangu vazodai nekuti hauna kunyara navo saka tazokudai. Ndakakwanisa kubatsira vamwe vabereki vairi. Mumwe wacho anonzi mai Boora anoshanda ku President’s department. Ane mwana wakewo ane autism. Ndikamuti akoma nyaya yangu yakamira yakadai, inini ndakawanawo imba. Imimi can you not write a letter mukwanisewo kuti mubatsirwe? Vakapihwa flat ku Ardbennie.” Dr Cotilda Mangoma mugari wemuHarare uye vanofamba vachipa dzidziso pamusoro pe autism. Vanoti vabereki vevana vakadai vanofanira kushingaira kutsvaga ruzivo kuitira kuti vana vavo vave nepundutso. “Inini ndiri kuona kuti zvakakosha kuve neruzivo mukati memhuri nemhaka yekuti chinhu chawave kuziva unoziva kuti unochibata sei, unochibata nemutoo upi.” Dr Mangoma vanotizve, “Saka ini ndinoti vana baba nana mai vane vana vavasinganzwisisi kuti ingave autism here kana kwete zviri nani vatsvake rubatsiro kubva ku clinic level. Kana vabva ikoko voudzwa kuti enda ku rehabilitation. Rehabilitation yoferefeta kuti itype ipi ye autism, pamusana pekuti akasiyana siyana, akawanda. Nekuonekwa kunoita mwana, nemaitiro ake unobva waudzwa kuti aiwa ichi ndechakati, then rubatsiro rwobva rwauya. Angave anogona nezvemaoko, angave munhu ari bright kuchikoro, zvese zvinobatsirika along those lines.” VaPardon Gonorashe mushandi wehurumende ane hunyanzvi hwekubatsira veruzhinji, kunyanya vanotambura kuti vave neraramo iri nani. Vanoti vabereki vevana vane autism vanofanira kuve padyo nepavanowana ruzivo pamusoro pe autism.“Saka paida kuti patange pawanikwa centre yekuti vanhu vari kumaruwa, vangadai vari kuBinga, Muzarabani kana kuti kuMberengwa vakaona kuti vane vana vane autism they can refer vana ivavo kuno.” Vatizve,“Tikashevedza ma parents vari kumaruwa vanogona kuuya kuma campaign akaita seaya.” VaGonorashe vanoti hurumende inofanira kuisa mari yakawanda gore rega rega kuzvirongwa zvakanangana ne autism. “Hakuna zviri kunyanya kuitwa about disability as a whole.” Vatizve, “Then mukazopinda mudisability sector imomo munozoona kuti autism is relegated kuzasizasi kune other forms of disability. Saka ngatitorei disability sector se ine mari shoma mu budget. Then yapihwa mari shoma already, autism iri kuzasizasi zvekuti ikoko kunosvika one cent. Ndosaka kune vanhu vashomanana vari kutari nezve autism as a right.” Sangano guru rezvehutano pasi rese reWorld Health Organisation rinoti pavanhu zana nemakumi matanhatu ega ega mumwechete wavo anenge aine autism. Vamwe vanhu vane autism vanokwanisa kuzviriritira asi vakawanda vavo vanotozoda kuchengetwa hupenyu hwavo hwese. No media source currently available  ."	https://www.voashona.com/a/zimbabwe-hutano/4240783.html
politics	VaMnangagwa Vanorumbidza Muchakabvu Mandela kuMusangano weNelson Mandela Peace Summit	Mutungamiriri wenyika, Va Emerson Mnangagwa, vapinda neMuvhuro mumusangano we Nelson Mandela Peace Summit uyo waitirwa mu New York kumucheto kwemisangano yeUnited Nations Annual General Assembly, UNGA, iri kuitwa muguta iri svondo rino. Vachitaura pamusangano uyu, Va Mnangagwa varumbidza mabasa akaitwa naVaMandela mumazuva avo vachiti pasi rose harikanganwi zvakasiya zvaitwa naVaMandela panyika vachiri vapenyu. Va Mnangagwa vati vanhu havafaniri kungotaura mabasa aVaMandela vasingazadzisi nekuita zvido zvavo. VaMnangagwa vati VaMandela, avo vakava mutungamiri weSouth Africa wechitema wekutanga, munhu akagara mujeri kwemakore akawanda achirwira rusununguko rwemunhu wese wemuSouth Africa. Vamwe vanga vari pamusangano uyu vanosanganisira mutungamiri weSouth Africa, Va Cyrl Rhamaphosa, shirikadzi yaVaMandela, Amai Graca Machel. VaMnangagwa vakasanaganawo nemusi weSvondo nezvizvarwa zve Zimbabwe zvinogara mu America ne kuCanada umo vakataura nezvehurongwa hwehurumende yavo uye kukumbira vana veZimbabwe vari kunze kwenyika kuti vadzoke kumusha kuzobatsira mukusimudzira nyika vazoisawo ruoko mubudiriro nematongerwo enyika ye Zimbabwe. VaMnangagwa vari kutarisirwawo kutaura pamberi pemusangano mukuru uchaitwa nemusi weChitatu. Uyu musangano wekutanga waVaMnangagwa vachitaura semutungamiri wenyika. Kwemakore anodarika makumi matatu nemanomwe, vaive mutungamiri wenyika, VaRobert Mugabe, ndivo vaitaura pamusangano wepagore weUNGA. Nguva zhinji VaMugabe vaitora mukana uyu kunyomba America neBritain nemadzisahwira adzo vachiti nyika idzi dzaipindira mumatongerwo enyika muZimbabwe dziine chinangwa chekuvabvisa pachigaro. Asi VaMugabe vakazobviswa pachigaro nemauto avo, achitungamirwa nemunhu wavakagadza pachigaro chemukuro wemauto ose, VaConstantino Chiwenga, avo vakazoitwa mumwe wevatevedzeri vaVaMnangagwa. No media source currently available   	https://www.voashona.com/a/united-nations-yocherechedza-va-nelson-mandela-/4585263.html
business	Vanoona neZveKufambiswa kweMari yeHurumende Amai Chiri Vokurudzira Kubatwa Zvakanaka kweMari dzeMitero	Mukuru anoona nezvekufambiswa kwemari dzehurumende kana kuti Auditor-General, Amai Mildred Chiri, vanoti hupenyu hwevanhu munyika hunogona kusimuka kana mapazi ehurumene, makambani ayo pamwe nemakanzuru akatevedzera zvavanokururudzira kuti zviitwe mushure mekuongorora mashandisirwe anotwa mari yehurumende. Muhurukuro neStudio 7 Amai Chiri vanoti ongororo dzavanoita pamashandisiro avanoita dzinogona kubatsira chete kana mapazi ehurumende, makambani ayo pamwe nemakanzuro akatevedza gwara rakanaka rekushandisa mari dzehurumende. Vanoti chinangwa chavo pavanotaura nezvekusafambiswa zvakanaka kwemari, vanenge vachida kuti zvigadziriswe kuti vanhu vabatsirikane. Ongororo dzinoitwa nemahofisi avo kusanganisira ichangobva kuitwa ya2020, inoratidza kuti mari hadzisi kushandiswa zviri pamutemo, dzimwe hadzizivikanwe kuti dzakasashandiswa sei. Semuenzaniso muna 2020 bazi rezvemati rinonzi rakapa mapazi ehurumende mari dzinodarika zana remabhiriyoni emunyika kana kuti 100 billion Zimbabwe Dollars pasina mvumo yedare reparamende sezvinokurudzirwa. Kanzuru yeHarare yakatadza kutsanangura kuti mari inodarika miriyoni yemadhora ekuAmerica yakawanikwa pakutengeswa kwenzvimbo dzekuvakira yakashandiswa sei. Gore rimwe chetero Auditor General vakaburitswa gwaro rairatidza kuti mari inodarika miyoni yemadhora ekuAmerica iyo yaifanira kupihwa vanotambura, vakaremera pamwe nemhuri dzinotumgamirwa nevana panguva yeCovid-19 dzakapihwa vanhu vasingakodzeri kana vasingazivikamwe nebazi rezvemagariro evanhu. Amai Chiri vanoti zvinoita kuti veruzhinji varasikirwe sezvo variivo vanofanira kubatsirikana nemari idzi. Vanotiwo kunyange hazvo zvichitora nguva kuti mapazi ehurumende, makambani ayo nemakanzuru agadzirise zvinhu, vanofara kuti pari zvino pane mamwe mapazi nemakambani ave kugadzirisa zvinhu. Vaenderera mberi vachiti, vari kushandandawo neZimbabwe Anti-Corruption Commission (ZACC) nekomiti yeparamende inoona nezvemashandisirwo emari dzehurumende kuona kuti nyaya dzehuwori nekusashandiswa kwemari dzehurumende zvakanaka dzakagadziriswa. ZACC ndeimwewo yakanzi nehofisi yawo haisi kushandisa mari zvakanaka uye yakabvuma mhosva yavo ikati iri kugadzirisa nyaya iyi. Mapurisa nebazi rezvemari anonziwo haana kufambisa mari zvakanaka nehofisi yaAmai Chiri. Amai Chiri vanotiwo zvakakosha kuti veruzhinji vazive kuti mari dzavo dzemitero kuhurumende, kana kuti maPublic Funds dzinonoshandiswa sei nekudaro vave kudhinda gwaro nemitauro yemuno vachitanga neChishona neNdebele vozoenda kune mimwe mitauro. Vatiwo ishuviro yavo kuti dai vawedzerwa mari kuti vakwanisa kuvhura mahofisi mune mamwe matunhu munyika kuti vakwanise kuita basa ravo zvakanaka. Nyanzvi munyaya dzehupfumi, VaMasimba Manyanya, vaudza Studio 7 kuti ichokwadi kuti nyika inorasikirwa nemari yakawanda inofanira kubatsira veruzhinji nekuti hapana chido chekugadzirirsa nyaya dzehuwori kubva kuvatungamiriri venyika ino. Kunyange hazvo Amai Chiri vasina kukwanisa kutaura kuti imarii inorasikrwa nenyika nekuda kwekuda kwehuwori kana kusafambiswa zvakanaka kwemari, Transparency International inoti Zimbabwe inorasikirwa nemari inosvika bhiriyoni remadhora ekuAmerice gore rega rega nekuda kwehuwori. Hofisi yaAuditor-General, inosungirwa nemutemo kuongorora mashandisirwo anoitwa mari nemapazi ehurumende, makambani ayo makomisheni nemakanzuru uye kuti iture gwaro rezvainenge yawana nezvinofanira kuitwa kuparamende.	https://www.voashona.com/a/6536336.html
health	Bazi rezveKugara Kwakanaka kweVanhu Rinoti Vakaremara Vari Kubatsirwa muNguva Ino yeCovid-19 Lockdown	"Gurukota rezvemabasa, vashandi nekugara zvakanaka kwevanhu, Muzvinafundo Paul Mavima, vanoti bazi ravo riri kubatsira vakaremara vakarasikirwa nemihoro munguva ino yemutemo unorambidza kufambafamba kwevanhu, kana kuti lockdown, kuburikidza nechirongwa chavakaparura chakanangana nekubatsira vanotambura. Vachitaura neStudio 7 vari kuCongo Brazzaville, uko vari kumusangano wechinomwe webudiriro mudunhu reAfrica, kana kuti ""Africa Regional Forum on Sustainable Development"", uyo wakapetwa nemusi weChina, Professor Mavima vanoti bazi ravo rakakwanisa kunyoresa vanhu vanosvika zviuru mazana matatu negumi, kana kuti 310 000, pasi pechirongwa ichi. Vanotiwo vave nemakore maviri vaumba bazi rinomirira vakaremara, iro riri kutungamirwa naDoctor Christine Peta. Professor Mavima vanoti munguva ino bazi ravo riri kubatsira vakaremara kuburikidza nehomwe yemari yavakaisa parutivi yekubatsira vanoda kutanga zvirongwa zvekuzvibatsira, uye ivo segurukota vari kukurudzira kuti vanhu vanyorese kumahofisi ebazi ravo ari nyika yose kuti vabatsirwe. No media source currently available "	https://www.voashona.com/a/zimbabwe-ministry-of-labor-says-it-is-assisting-disabled-people-during-lockdown/5802657.html
health	Zimbabwe Haisati Yavhura Mabhodha Ayo?	Vamiriri vehurumende kumuganho weBeitbridge neSouth Africa vanonzi nezuro vakazivisa kuti nyika haisi kuzovhura miganho yayo nhasi, zuva riri kuvhurwawo miganho yenyika yeSouth Africa, sezvanga zvakatarisirwa nevakawana. Mutungamiri wesangano revanotenga nekutengesa kunze kwenyika, reInternational Cross-Border Traders Associationa, VaDenis Juru, vanoti vakaudzwa nezvedanho iri nezuro pamusangano wavakaita nevamiriri ava. South Africa inonzi yakazivisa kuti yaizovhura miganho yayo nhasi, izvo zvakapawo vana veZimbabwe tarisiro yekuti nyika yavo yaizoitawo zvimwechete. Asi hurumende yeZimbabwe yakagara yazivisa zvayo kare kuti yaizovhura chete nhandare dzendege musi wa 01 Gumiguru, unove nhasi. Miganho pamwe nenhandare dzendege zvakavharwa muna Kurume senzira yekudzivirira kupararira kwechirwere cheCovid-19. Studio 7 yakundikana kubata gurukota rezvekuburitswa kwemashoko, Amai Monica Mutsvangwa, kanawo munyori mubazi ravo, VaNick Mangwana, kunyange hazvo nharembozha yavo yanga ichirira. Sachigaro vekomiti yeparamende inoona nezvekudyidzana nedzimwe nyika, VaKindness Paradza, vatiwo vanga vasati vanzwa nezvenyaya iyi. Ngatinzweyi hurukuro yaitwa naJonga Kandemiiri weStudio 7 naVaJuru. No media source currently available 	https://www.voashona.com/a/zimbabwe-not-opening-border-as-south-africa-as-south-africa-opens-its-borders/5604439.html
business	Vanotengesa Mumigwagwa Voratidzira muHarare	Vanotengesera mumigwagwa neChipiri vanopfuura mazana matatu vakaratidzira mu Harareku nyangwe hazvo mapurisa akayedza kuvarambidza kusvitsa gwaro renyunyuto kudare reparamende. Vairatidzira ava vaipika kuti havasi kuzobvuma kubviswa mumigwagwa mavanoshandira pakati peguta kana hurumende isati yavapa nzvimbo dzekushandira dzakanaka. Varatidziri ava vakatangira kuratidzira pakatarisana nemahofisi ekanzuru yeHarare pana Rezende ndokupinda muna Nelson Mandela vakananga kuparamende apo pavazomiswa nemapurisa panosangana Nelson Mandela na Julius Nyerere kwenguva inokwana awa imwe chete mapurisa achiramba kuti varatidziri ava vaendese gwaro ravo renyunyuto kuparamende. Asi apo mapurisa ainge ari pakati pekurambidza varatidziri kuenderera mberi, mumwe wevanga vachitungamira varatidziri ava, VaJustice Munayi ,vanove munyori mubhodhi rerimwe remasangano anga achiratidzira aya re National Vendors Union Zimbabwe, kana NAVUZ, vakaudza varatidziri ava kuti sevanhu vanotengesera mumigwagwa havasi kuzofa vakabvuma kubviswa mumigwagwa musi weChishanu uyo wakatarwa nehurumende kuti vange vabva mumigwagwa. Zvakataurwa naVaMunayi zvakatsinhirwawo nemutungamiri weNAVUZ, VaSamuel Wadzai. Mumwe wevanga vachiratidzira ava uye vari nhengo yeMDC-T inomirira Bulawayo East muparamende, Muzvare Thabitha Khumalo, vakaudza Studio 7 kuti hurumende inofanira kutanga yagadzirisa hupfumi hwenyika kuitira kuti vanhu vari kutengesera mumigwagwa vawane mabasa. Varatidziri ava vakazobvumirana nemapurisa aya ainge akatakura zvombo kuti gwaro renyunyuto ravanga vainaro riendeswe kuparamende nevanhu vana chete uye kuti vamwe vese vasare vakamira panosangana Nelson Mandela na Julius Nyerere pavasara vachiimba zvakaomarara. Kuratidzira uku kunouyawo apo dare repamusoro ranga rabvumidza vanhu ava kuratidzira mushure mekunge mapurisa ange aramba neMuvhuro kuti vaenderere mberi nekuratidzira nyangwe zvazvo mapurisa akambenge abvuma. Zvichakadaro, sangano re Zimbabwe Informal Sector Organization kana kuti ZISO rasvitsawo gwaro renyunyuto kugurukota rinoona nezvematunhu, VaIgnatious Chombo. Sangano re Ziso riri kuda kuti hurumende isiyane nehurongwa hwayo hwekuda kudzinga vanotengesera mumigwagwa uye kuti igare pasi nevemasangano anomirira vanhu vese ava kuti vawirirane nzira dzokuti nyaya iyi yogadziriswa sei. No media source currently available   	https://www.voashona.com/a/zimbabwe-economy/2835829.html
health	South Africa Inoti Vabvakure Vachabaiwavo Nhomba yeCovid-19	Hurumende yeSouth Africa yakazivisa kuti vanhu vese vari mu South Africa vachakwanisa kubaiwa mushonga wenhomba, kana kuti vaccine, wekudzivirira chirwere che Covid-19. Izvi zvinotevera gurukota reSouth Africa rinoona nezvehutano, VaZweli Mkhize, vazivisa kuti South Africa ichangobaya mushonga uyu pazvizvarwa zveSouth Africa chete, kwete vabvakure. Mushure mekushorwa zvikuru nenyanzvi dzezvehutano nemasangano anorwira kodzero dzevanhu, mutungamiri weSouth Africa, VaCyril Ramaphosa, vakazivisa neMuvhuro kuti vanhu vakuru vose vari munyika iyi vachabaiywa mushonga uyu zvisinei kuti zvizvarwa zvekunyika ipi. Sangano reHuman Rights Watch, iro rakashoravo zvikuru hurumende yeSouth Africa payakange yataura zvekusarura vabvakure mukudzivirira chirwere ichi, rinoti izvi ndizvo zvinotarisirwa kuitwa munyika dzose, kusanganisa muSouth Africa. Mukuru weHuman Rights Watch kuchamhembe kwe Africa, VaDewa Mavhinga, vanoti sezvo South Africa ine mbiri yekusarura vabvakure, sangano ravo richange rakatarisisa kuona kuti South Africa inoita here kana kuti kwete, zvayavimbisa kuita izvi. No media source currently available 	https://www.voashona.com/a/zimbabwe-cyril-ramaphosa-uturn-on-vaccinating-non-south-africans-dewa-mavhinga/5762421.html
health	Seneta Rejoice Timire, Avo Vakashaya neChirwere cheCovid-19, Varadzikwa Nhasi muHarare	Mumwe wevanga vachimirira vakaremara mudare reSenate, Amai Rejoice Timire. avo vakashaya nezuro nedenda reCovid-19, varadzikwa nhasi kumarinda eGlen Forest muHarare. Vachitaura pakuradzikwa kwaAmai Timire, sachigaro veNational Disability Board, Amai Mercy Maunganidze, vati vachaedza nepose pavanogona napo kuti mabasa akanaka aiitwa naAmai Timire, aenderere mberi. Vasara vakamirira vakaremara mudare reSeneti, VaWatson Khupe, vati vakaremara vasiyirwa chisveru chekuti vagare vachishanda zvakasimba sezvaiita Amai Timire. Mukuru weDeaf Zimbabwe Trust,Amai Babra Nyangairi, vatiwo vakaremara vanofanira kufambisa mberi mabasa aibatwa naAmai Timire. Hanzvadzi yaAmai Timire, Bishop Sevenzile Msiza, vati semhuri varasikirwa zvikuru. Muzvare Pamela Timire, avo vaishanda pamwe chete naamai vavo, vatiwo ruzhinji rweZimbabwe rwarasikirwa nekushaya kwaita Seneta Timire. Amai Timire, avo vakadomwa kuva nhengo yeSenate muna 2018, vashaya vava nemakore makumi matanhatu nemaviri ekuberekwa, uye vasiya vana vashanu nevazukuru. No media source currently available  	https://www.voashona.com/a/zimbabwe-female-senator-who-died-from-covid-19-was-buried-in-harare-today/6000525.html
politics	Ishe Charumbira Vanoudzwa neDare Kuti Madzishe Haapindiri Munyaya dzeMatongerwo eNyika	Mutongi wedare repamusoro, VaClement Phiri, vakatura mutongo neChitatu wekuti Ishe Fortune Charumbira vakatyora mutemo apo vakataura mashoko ekuti madzishe anotsigira bato riri kutonga reZanu-PF. Dare iri rakati Ishe Charumbira vanofanirwa kurangwa nemitemo yezvematunhu. VaPhiri vakapawo Ishe Charumbira mazuva manomwe ekuti vaudze vanhu kuburikidza nemapepanhau, nhepfenyuro nepaterevhizheni kuti hapana ishe anofanira kutora divi munyaya dzezvematongerwo enyika. Dare iri rakakomekedza kuti Ishe Charumbira vaburitse pachena kuti vakanganisa nekutaura kwavo kuti madzishe anotsigira bato riri kutonga. Bumbiro remutemo wenyika rinoti madzishe nemasabhuku havafanire kupindira munyaya dzezvematongerwo enyika kunyange hazvo vamwe vavo vachiramba vachiita izvi. Nyaya iyi yakakwidzwa kumatare nesangano reElection Resource Center, ERC. Hatina kukwanisa kubata Ishe Charumbira sezvo vange vasiri kudaira nharembosha yavo. Mukuru weERC, VaTawanda Chimhini, vanoti vafara zvikuru nemutongo uyu vakati madzishe anofanira kutonga asina divi raanorerekera. No media source currently available  	https://www.voashona.com/a/dare-repamusoro-rinoti-ishe-charumbira-vakatyora-bumbiro-remutemo-nekuti-madzishe-atsigire-zanu-pf/4386605.html
sports	Barcelona yotenga Martial	kugadzirira mari inosvika 60 miriyoni paunzi yekutenga mutambi weManchester United, Anthony Martial.   Martial zvinonzi haasi kufara kuOld Trafford uye hurukuro dzekuwedzera imwe kondirakiti yake hadzisi kufamba nekuda kwekushaya mikana yekutamba yakawanda muchikwata chaJose Mourinho. Kondirakiti yake yaanayo parizvino ichapera mugore ra2019, asi ine chimwe chibvumirano chekuti inogona kuwedzerwa rimwe gore pamusoro.   Kubva Alexis Sanchez auya kuchikwata ichi muna Ndira, Martial haasati ambonwisa, angotamba mitambo mina chete inosanganisira uyo vakakundwa neTootenham pamwe neNewcastle uye akazoburitswa angotamba maminitsi 64 chete apo vakasangana neChelsea. Martial anonzi haana kufara paakaudzwa kuti ave kuchinja nzvimbo yekutambira zvichitevera kuuya kwakaita Senchez kuchikwata ichi.   Barcelona yaida kutenga Martial mwaka uno  ndokuzosarudza kutenga Ousmane Dembele kubva kuBorrusia Dortmund, asi inogona kuzodzokera mutambi uyu panopera mwaka uno.   Barcelona ine chivimbo chekuti inogona kutenga mutambi weFrance – Antoine Griezmann – kubva kuAtletci Madrid uye inonzi iri kuongorora Ryan Sessgnon weFulham. – SportsMail Football	https://www.kwayedza.co.zw/barcelona-yotenga-martial/
politics	Mutungamiri weSangano reYARD, VaMliswa Vanoburitswa neDare muHusungwa	Mukuru wesangano revechidiki reYouth Advocacy for Reform and Democracy, YARD, VaTemba Mliswa, avo vakasungwa neSvondo kuEsigodini mudunhu reMatabeleland South, vakamiswa pamberi pedare redzimhosva kuEsigodini kwakare vachipomerwa mhosva yekutyora mutemo wePublic Order and Security Act kana kuti POSA. Gweta raVaMliswa, VaLizwe Jamela vanoshanda nesangano reZimbabwe Lawyers for Human Rights vanoti mutongi wedare aona zvakakodzera kuti VaMliswa vatongwe vachibva kumba kwavo vasina kubvisiswa mari yechibatiso. “VaMliswa vakasungwa nezuro (Svondo) vaine vamwe vavo 23 vavaifamba navo, vachibva kuBulawayo vakasvika kuEsigodini vakati regai timbotura zvedu mafemo, vavane zvekudya sezvo aive masikati, vachibva vatonzi watove musangano,” VaJamela vanodaro. Vanoti vakabva vasungwa vari makumi maviri nevana vachipomerwa mhosva yekuita musangano vasina kutanga vapiwa mvumo. VaJamela vanoti VaMliswa dzimwe nhengo makumi maviri nenhatu dzeYARD idzi dzakazoregwa dzisina mhosva yadzakapomerwa, kukasara VaMliswa, avo vakarara usiku humwechete muchitokisi chemapurisa. VaJamela vanoti VaMliswa vanzi vadzoke mudare musi wa 22 Chikumi. Vasati vasungwa, VaMliswa vanonzi vakambonetsana nemumwe kanzura mudunhu iri, VaPatson Sibanda, avo vaiti VaMliswa vakanga vavazvidza zvikuru nekuita musangano mudunhu ravo vasina kutanga vavakumbira mvumo kana kuvazivisa. No media source currently available 	https://www.voashona.com/a/zimbabwe-politics-mliswa-yard-esigodini/3352231.html
business	Huwori, Kusarongeka Zvonzi Ndidzo Honzeri Dzekushaikwa hweHupfu muNyika	Dambudziko rekushaikwa kwehupfu munyika rinonzi nevamwe ratodzika midzi, panguva iyo paine kunakurirana nyoka mhenyu pakati pehurumende nevanogaya upfu, avo vari kunzi vari kunzvengesa upfu, zvikuru hweRoller Meal. Hurumende yakabhadhara kare chidimbu chemari inofanirwa kutengeswa nayo rudzi rwehupfu urwu, ivzo zvinozoita kuti vatengi vahuwane nemutengo uri pasi, asi izvi zvinonzi hazvisi kubatsira sezvo hupfu hwacho huri kuramba huchishaikwaq muzvitoro asi huchiwanikwa kumusika mutema, uko kwahuri kuwanikwa nemari iri pamusoro. Vanogaya upfu vari kupomerwawo mhosva yekuwanza upfu hweNgwerewere, uhwo hunodhura, pachinzvimbo chekuti vagaye hweRoller Meal hunokwaniswa kutengwa nevanhu vose nemutengo uri pasi. Ruzhinji rwevanhu munyika rwunonzi rwave kuswera rwuchifudza zvitoro kuri kumirira kuti rwungangosangana nemotokari dzinodhirivhara upfu, pachinzvimbo chekunge rwuchiita zvinopa pundutso kumhuri pamwe nenyika. Mumwe anoti aswera akagarira upfu ndaAmai Rufaro Chakanyuka vekuGreendale muHarare, avo vanoti vazohuwana asi huchitengeswa nemadhora zana nemakumi mashanu patsapo yemakirogiramu gumi, pane mutengo wakatarwa nehurumende wemadhora makumi manomwe pamakirogiramu gumi. Nyanzvi mune zveupfumi vachishanda vakazvimirira, VaMasimba Kuchera, vanoti dambudziko rekushaikwa kwehupfu riri kukonzerwa nekusarongeka kwechirongwa chehurumende chekutsigira vanogaya upfu nemari kuitira kuti vagohutengesa nemari iri pasi. Vanoongorora zvematongerwo enyika vari nhengo yeZanu PF, VaGadzira Chirumhanzu, vanotiwo chanyanya kukonzera dambudziko rekushaikwa kwehupfu huwori, uhwo vanoti hwatekeshera munyika. VaChirumhanzu vanoti veruzhinji munyika vari kutarisira kuti hurumende ichakasika kutora matanho ekuparadza midzi yehuwori iyi isati yasunga nekusvina nyika yose. Svondo rapera vanogaya upfu vakapomerwa mhosva yekutengesa hwehupfu hwavanofanirwa kutengesera vanhu munyika kuDemocratic Republic of Congo, uko vanonzi vari kutengesa nemari iri pamusoro. Mukupera kwesvondo mapurisa anonzi akapinda mumabhizimusi evanogaya hupfu, uko anonzi akawana upfu hunosvika matani zviuru zvishanu hwakanga hakachengetedzwa, hunofungidzirwa kuti hwaida kuendeswa pamisika mitema. Asi mutauriri wesangano revanogaya hupfu, reGrain Millers Association of Zimbabwe, VaGarikai Chaunza vakaudza bepanhau reHerald kuti hapana chinoshamisa kuti vanogaya upfu vawanikwe vaine hupfu, sezvo riri iro basa ravo. VaChaunza vakatiwo vamwe vanogaya hupfu vari kuita dambudziko rekushaya chekutakurisa upfu uhwu kuendesa kune vezvitoro. Sachigaro weGrain Millers Association of Zimbabwe, VaTafadzwa Musarara, vanoti sangano ravo riri kupinza chibage munyika kubva munyika dzakaita seSouth Africa, Mexico, Brazil neThailand. Uganda yakazivisawo kuti ichatengesera Zimbabwe chibage. Asi VaKuchera vanoti panotoda kuti pagadziriswe mitemo yemunyika kuitira kuti zvinhu zvakaita sehupfu zvisashaikwa munyika. Kusvika matambudziko ose, kusanganisira huwori, zvagadziriswa No media source currently available vakawanda vanoti dambudziko rekushaikwa kwehupfu munyika richaramba riripo kunyangwe nyika yakapinza chibage chakawanda zvakadii kubva kunze, nekuti pane vanenge vachiwana cheuviri kubva kumutengeswa kwehupfu pamisika mitema. 	https://www.voashona.com/a/zimbabwe-economy-mealie-meal-shortages-corruption/5303127.html
health	VaMnangagwa Vowedzera neMavhiki Maviri Mazuva eKuti Vanhu Vagare Mudzimba Kurwisa Coronavirus	Mutungamiri wenyika VaEmmerson Mnangagwa nezuro vakazivisa kuti vainge vawedzera nemamwe mavhiki maviri mazuva ekuti vanhu vagare mudzimba kusvika musi wa 3 Chivabvu. Izvi zvinotevera kusvika kumagumo kwemavhiki matatu avainge vambotara kuti vanhu vagare mudzimba ayo ange achifanira kupera nhasi. Vachitaura kunyika kuState House, mumashoko apihwa Studio 7 mvumo yekushandisa nebazi rezvekuburitswa kwemashoko, VaMnangagwa vakati zviri pachena kuti mumavhiki matatu avainge vambotara huwandu hwevanhu vari kubatwa nechirwere ichi hutori kuwedzera. Vakati Zimbabwe haisatiwo yazadzikisa zvose zvinoda kunzi zviitwe neWorld Health Organization kuti vanhu vanzi vabude mudzimba. Bazi rezvehutano razivisa kuti huwandu hwevanhu vabatwa nechirwere checoronavirus hwawedzera kusvika pamakumi maviri nemashanu mushure mekunge mumwe mudzimai abatwa nechirwere ichi kuManicaland. Mudzimai uyu ainge adzoka munyika kubva kuFrance. Asi pane vanhu vaviri vapona kusvika parizvino. Vanhu vatatu ndivo vafa nechirwere ichi. Asi vati vemakambani emigodhi vanofanira kutanga basa mushure mekunge vashandi vose vavhenekwa. Vatiwo vemakambani akakosha vanokwanisawo kuita basa. VaMnangagwa vati bazi rezvemagariro evanhu richabatsira vamwe vave kunonga svosve nemuromo parizvino nenyaya yenzara. Vanhu vakawanda vari kuudza Studio 7 kuti nzara yapfunya chisero mudzimba dzavo. Zvichakadaro, mashoko atumirwa kuStudio 7 neAfrican Union achibva kusangano rinoongorora nyaya dzezvirwere muAfrica reAfrica Centres for Disease Control Prevention anoti vanhu vafa nechirwere ichi muAfrica vave kudarika churu chimwe chete nemakumi masere Vabatwa nechirwere ichi vave kusvika zviuru makumi maviri nechimwe. Johns Hopkins University yemuAmerica iyo iri kuongorora nyaya dzechirwere checornavirus pasi rose inoti huwandu hwevanhu vari kubatwa nechirwere checoronavirus hwadarika mamiriyoni maviri nezviuru mazana mana. Vanhu vafa vave kudarika churu zana nemakumi matanhatu. America ndiyo ine vanhu vakawandisa vafa nechirwere ichi pasi rose vanodarika zviuru zvina 	https://www.voashona.com/a/vamnangawa-vowedzera-nemavhiki-maviri-mazuva-ekuti-vanhu-vagare-mudzimba-kurwisa-coronavirus/5378886.html
politics	VaDouglas Tapfuma Vanonyimwa Mukana weKubvisa Mari yeChibatiso	Mumwe mukuru mukuru muhofisi yemutungamiri wenyika nedare remakurukota, VaDouglas Tapfuma, vamiswa pamberi pedare ramejasitiriti nhasi vachipomerwa mhosva nhatu dzehuori. Muchuchisi wenyaya iyi, VaCharles Muchemwa, vaudza dare kuti VaTapfuma vakashandisa masimba avo zvisirizvo pavakakonzeresa kutengwa kwemotokari nomwe kubva kuSouth Africa dziri muzita rehurumende asi vakazodzishandisa sedzavo. VaMuchemwa vati motokari dzose idzi dzakakonzera kuti hurumende irasikirwe nemari inoita madhora ekuAmerica zviuru gumi nechimwe nemazana mapfumbamwe nemakumi matatu nenhanhatu (US$11 936) sezvo pasina kubhadharwa mari yekupinza motokari idzi munyika kana kuti import duty. Rimwe remagweta aVaTapfuma, VaEsau Mandipa, vaudza dare pavanga vachikumbira mukana wekuti musungwa abhadhariswe mari yechibatiso kuti VaTapfuma vari kuramba mhosva yavari kupomerwa sezvo vachiti motokari idzi ndedzehurumende sezvo mapepa ekuti dzisabhadhare mari yekupinzwa munyika akasainwa nemunyori mukuru muhofisi yemutungamiri wenyika pamwe nedare remakurukota, VaMisheck Sibanda. Mupurisa ari kuferefeta nyaya iyi achishanda nekomisheni inorwisa huori yeZimbabwe Anti Corruption Commission, VaTimothy Guta, vaudzawo dare kuti VaTapfuma havafanire kubuditswa muhusungwa sezvo vachiti vachiri kuvaferefetwe nenyaya yekupinzwa kwedzimwe motokari munyika dzinodarika zana vachishandisa chinzvimbo chavo zvisirizvo. Vati VaTapfuma, avo vave Chief Director Monitoring and Evaluation kuhofisi yemutungamiri wenyika, vanogona kuvhiringidzana nevafakazi vasina kudomwa mudare uye vanogona kusazomirira kana vakapihwa mukana wekubhadhara mari yechibatiso sezvo vachiti humbowo huri kuvaroverera huri fararira. Asi mutongi wedare, VaHosea Mujaya, vatura mutongo wekuti VaTapfuma varambe vari muhusungwa sezvo vachiti vanogona kuvhiringidzana nevafakazi zvisinei nekuti havachashanda kuState House. Zvaturwa nedare zvatsinhirwa nerimwe remagweta aVaTapfuma, VaValentine Mutatu. VaMutatu vati vave kukwidza nyaya iyi kumatare epamusoro. VaMujaya vati VaTapfuma vadzoke musi wa15 Nyamavhuvhu pachaenderera nyaya iyi Mberi. VaTapfuma vakambodomwawo munyaya yehuori kukambani yemarasha yeWankie Colliery uko kunonzi kwakashayikwa mamiriyoni matanhatu emadhora ekuAmerica. VaTapfuma ndivo vave musungwa wechipiri anove mukuru muhurumende asungwa nenyaya yehuori kubva pakagadzwa komisheni itsva yeZacc nemutungamiri wenyika, VaEmmerson Mnangagwa musi waChivabvu 30, 2019. Asi MDC yakaburitsa mashoko ekuti komisheni iyi, iyo inotungamirwa naAmai Loice Matanda Moyo, vanove mudzimai wegurukota rinoona nezvekudyidzana nedzimwe nyika, VaSibusiso Moyo, haina mazino. VaMoyo, ndivo vakabuda pachivhitivhiti muna Mbudzi 2017 vachizivisa nyika kuti mauto ainge opindira mune zvematongerwo enyika zvakazokonzeresa kuti vaimbove mutungamiri wenyika, VaRobert Mugabe, vasiye basa. No media source currently available 	https://www.voashona.com/a/zimbabwe-senior-official-denied-bail/5023691.html
business	Baba neMwana Vokonzera Mutauro nekuHwina Makwikwi ekwaTM Supermarkets kuChinhoyi	Kuhwina makwikwi eTM Bonanza promotion kwababa nemwana ane makore mashanu kokonzeresa mutauro muChinhoyi vamwe vachiti vanoshandisa mushonga kuti vahwine. VaClifton Mandla nemwana wavo Clinton ane makore mashanu ndivo vakahwina mibairo mukuru yeTM Bonanza promotion yakaitwa muChinhoyi neMugovera. Clinton akahwina mubairo mukuru wemari inosvika zviuru gumi, baba vake avo vanogaro vachihwina mibairo pachitoro cheTM muChinhoyi vakahwina zviuru zvishanu zvemadhora. Vamwe vagari vemuChinhoyi vanoti VaMandla vanoshandisa mushonga wekuti vahwine kana kuti vanorotswa. Amai Sobangile Kamudyariwa mumwe wevanofunga kuti VaMandla vanoshandisa mushonga kuti vahwine. Amai Kamudyariwa vanoti chimwe chinoshamisa ndechekuti VaMandla vari kuhwina pamakwikwi echitoro chimwechete izvo vanofunga kuti pane chitsotsi chirikuitwa nevashandi veTM. Asi VaMandla vanoti hapana mushonga wavanoshandisa vachiti vanohwina nekuti vanopinda mumakwiwi ose anoitika muzvitoro. VaMandla vanoramba kuti vanohwina makwiwi anoitwa muchitoro cheTM chete vachiti vanohwina makwiwi emunezvimwe zvitoro. VaMandla vakambohwina mamwe madhora zviuru zvishanu mugore ra2016, gore rakapera vakahwina firiji mumakwiwi ekwaTM Bonanza promotion. Vanoti mari yavahwina vachaishandisa kuvaka imba panzvimbo yavakatenga mushure mukuhwina mari yekutanga uye vanoti vacharamba vachipinda mumakwikwi ekwaTM nemunezvimwe zvitoro. Kunyange hazvo mutemo unoona nezvekupinda mumakwikwi usingabvimire kuti vana vane makore ari pasi pegumi nemasere vapinde mumakwikwi, chitoro cheTM chakaiswa panguva yakaomwa sezvo vainge vasina kunyora kuti makwikwi aya ayipindwa nevanhu vane makore mangani. Mukuru anoona nezvekushambadzirwa muzvitoro zvekwaTM Muzvare Paida Moyo vanoti vakaona kukanganisa uku Clinton atohwina vakatya kusamupa mubairo wake sezvo vaizoendeswa kumatare. Muzvare Moyo vanoti zvekuhwinisa mwana mudiki hazvichaitika zvakare. Zvitoro zvakawanda zvave kuita makwiwi ekuwanisa mibairo kuti vanhu vatenge zvinhu zvakawanda nechinangwa chekuhwina mibairo. No media source currently available 	https://www.voashona.com/a/baba-nemwana-vokonzera-mutauro-nekuhwina-makwikwi-ekwatm-supermarkets-kuchinhoyi-/4614402.html
sports	Basketball yogeda-geda	MURAIRIDZI wechikwata chebasketball cheJBC Basketball Club — Addison Chiware — anoti vatambi vakawanda vemutambo uyu vanoda kuziva remangwana ravo zvichitevera kumiswa kwakaitwa mitambo yose gore rapera senzira yekudzivirira kupararira kwechirwere cheCovid-19.   Chiware, uyo akamborairidza chikwata chenyika chebasketball, anoti Covid-19 yakavhiringidza zvakawanda mumutambo uyu zvekuti havachazive kuti vodii kuti udzoswe.   “Vatambi vedu vazhinji vave nemibvunzo yakawanda zvikuru, vanoda kuziva kuti remangwana ravo rakamira sei uye zvichafambiswa sei kuti mutambo uyu udzoswe.   “Vatambi vaitoraramiswa nemutambo uyu uye vamwe vaitoushandisa kuti vagokwanisa kuwana mikana yekuenda kunze kwenyika saka kana usingatambwe mukana wekutengwa nezvikwata zvekunze hapatorina.   “Covid-19 iyi yavhiringa zvakawanda. Saka isu tave kungomirira kuti zvinhu zvinake chete.   “Ndiyo nzira yega inoita kuti zvitifambire uye mutambo uyu udzoke pasina chinokanganisa,” anodaro Chiware.   Gore radarika rave kunopera, zvikwata zvebasketball zvakasiyana zvakange zvave kutanga kuita gadziriro paine tarisiro yekuti mutambo uyu waigona kuzodzoswa asi zvose zvakaenda mudondo nekuda kwekunyuka zvakare kweCovid-19.   “Pane patakambotanga kugadzirira tikafunga kuti zvave kuendeka manje asi takabva tadzoserwa shure neCovid-19 yakatanga kunyuka zvekare.   “Izvezvi kana mutambo uyu ukanzi wadzoka zvichatitorera nguva sezvo vatambi vave nenguva huru vasingatambe,” anodaro Chiware.	https://www.kwayedza.co.zw/basketball-yogeda-geda/
politics	Hurumende Inonzi Inogona Kuendeswa kuMatare neKuroverera VaMaingehama naVaMadzokere Mhosva Yavasina Kupara	Gweta rinorwira kodzero dzevanhu Amai Beatrice Mtetwa avo rakamirirawo nhengo dzeMDC dzakatongerwa kugara mujeri kwemakore makumi maviri VaLast Maingehama naVaTungamirai Madzokere vanoti neMuvhuro vachataura nevatori venhau kuti votora matanho api kuhurumende nekuvakanda mujeri kwemakore vasina mhosva. Amai Mtetwa vaudza Studio 7 kuti nyaya yekuti vaende kumatare iri kuna VaMaingehama naVaMadzokere asi vanoti pane mukana mukuru wekuti vachada kuripwa. Vaviri ava vange chipomerwa mhosva yekuponda mupurisa VaPetros Mutedza paGlen View 3 Shopping Centre muna 2011. VaMaingehama, VaMadzokere naMuzvare Yvonne Musarurwa vakazobatwa nemhosva yekuponda nemutongi wedare repamusoro VaChinembiri Bhunu muna 2016 ndokuendeswa kujeri reChikurubi. Asi mutongi wedare repamusoro soro Amai Rita Makarau vakati vaviri ava havana mhosva zvakapa kuti vabve vaburitswa muhusungwa. Muzvare Musarurwa vakaburitswa muhusungwa muna 2018 mushure mekupihwa ruregerero nemutungamiri wenyika pakaburitswa vamwe vasungwa. Asi mumwe ainge anziwo ane mhosva Muzvare Rebecca Mafukeni akashaya ari mutirongo akamirira kutongwa. Vana ava vaive pachikwata chevechidiki veMDC makumi maviri nevapfumbamwe vakasungwa muna 2011 vachipomerwa mhosva yekutema nematombo inspector Mutedza vachibva vashaya. Vazhinji vainge vasungwa ava vakabva vasungunurwa vachinzi Havana mhosva. Gurukota rezvemukati menyika VaKazembe Kazembe vari kugara vachiendeswa kumatare nemhosva dzekutyorwa kunenge kwaitwa mutemo nemapurisa. Mwedzi wapera VaKazembe vakapotsa vakandwa mujeri mushure mekunonoka kubhadhara mari inodarika zviuru zana gumi nemakumi pfumbamwe nemapfumbamwe nemazana mashanu kana kuti RTGS 199, 500 kuna VaSimon Mandoza mumwe mudzidzi wekuGweru vainge varohwa nemapurisa muHarare vakangozvimirira havo. Hatina kukwanisa kunzwa kubva kuna VaKazembe negurukota rezvemitemo vaZiyambi Ziyambi sezvo vange vasati vapindura mibvunzo yatavatumira tisati taenda pamhepo. Asi VaKumbirai Mafunda mutauriri weZimbabwe Lawyers for Human Rights sangano rakashanda naAmai Mtetwa naVaCharles Kwaramba panyaya yenhengo dzeMDC idzi vanotiwo pane mangwana vanotarisira kuti VaMaingehama naVaMadzokere vajekesere vatori venhau matanho avari kuronga kutora. No media source currently available 	https://www.voashona.com/a/hurumende-inopnzi-inogona-kuendeswa-kumatare-nekuroverera-vamaingehama-navamadzokere-mhosva-yavasina-kupara/5918549.html
sports	Asamoah Gyan Ndiye Shasha yeKurova Mambure muAfrica Munhoroondo yeWorld Cup	Mutambi weGhana kana kuti Black Stars, Asamoah Gyan ndiye mutambi wemuAfrica akanwisa zvibodzwa zvakawandisa kudarika vamwe vatambi vose munhoroondo yemakwikwi eWorld Cup. Gyan akanwisa zvibodzwa zvitanhatu kumakwikwi aya. Munhoroondo yeGhana, Gyan ndiye akanwisawo zvibodzwa zvakawanda zvinova makumi mashanu nechimwe. Mutambio uyu akaberekwa kuGhana muna 1985 uye ari kutambira chikwata cheLegon Cities FC kuGhana.  Akatambira Ghana muWorld Cup yakaitwa 2006, 2010 na2014. Aakatanga kutambira maBlack Stars aine makore gumi nemanomwe. Zvibodzwa zcake kuWorld Cup akanwisa muna 2010 pamutambo neSerbia, Australia, United States. Muna 2014 kuWorld Cup akanwisa pamutambo neUnited States of America, akanwosawo chimwe chibodzwa pamutambo neGermany achibva aenzana naRoger Milla wekuCameroon pakugohwesa zvibodzwa zvishanu kuWorld Cup. Akazonwisa chibodzwa chechitanhatu pamutambo nePortugal chakamupinza munhoroondo pakunwisa zvibodzwa muAfrica.  Pane shasha dzekurova mambure kuWorld Cup kubva kuAfrica” Asamoah Gyan 6 (Ghana) Roger Milla 5 (Cameroon) Samuel Eto’0 3 (Cameroon) Papa Diop 3 (Senegal)	https://www.voashona.com/a/6833132.html
sports	‘Mutambo waChiwandire uchiri kurongwa’	   CHIKWATA chaKudakwashe Memory ‘Take Money’ Chiwandire chinoti chakakumbira mwedzi mumwe chete kuti chipedzise kuita gadziriro dzekuronga mutambo wake naZulina Munoz wekurwira bhande rake reWBC Female Interim Super-bantamweight.   Take Money ange achifanirwa kurwa naMunoz wekuMexico nemusi weMugovera svondo rino kuHarare International Conference Centre (HICC).   Asi chikwata chake chinoti chakakumbira kuti mutambo uyu upfuudzwe kumberi kuti vawane nguva yekupedzisa kuita gadziriro dzekuuronga.   Maneja waTake Money arizve murairidzi wake, Clyde Musonda, anoti kudivi ravo, gadziriro dzekuti mutambo uyu uitwe hadzisati dzanyatsopera.   Anoti Chiwandire, uyo ange ari kuSouth Africa masvondo adarika achiita gadziriro dzake, akagadzirira kusangana naMunoz asi chakamisa kuti vaviri ava vabandane svondo rino inyaya yekuti pane zviri kuda kugadziriswa mukurongwa kwemutambo uyu.   “Kudivi redu, tange tisati tapedza kuita gadziriro dzekuronga mutambo waTake Money naMunoz. Munoziva kuronga mutambo mukuru wakaita seuyu, panoda zvakawanda saka tichiri kuita gadziriro dzacho.   “Takakumbira mwedzi mumwe chete kuchikwata chaMunoz kuti tipedzise kuita gadziriro dzekuronga mutambo uyu nekuti pane zvakawanda zvange zvichida kugadziriswa.   “Asi tinoda kuti muzive kuti Kuda akagadzirira kurwa, iye zvake kudivi rake ange achiita gadziriro dzake dzichifamba zvakanaka,” anodaro Musonda.   Mutambo wevaviri ava, uyo wakatarisirwa zvikuru nevazhinji, ndiwo uchange uri waChiwandire wekutanga kurwira kuchengetedza bhande rake iri.   Kana akabudirira kuri chengetedza, anenge awaniswa mukana wekurwira bhande reWBC Gold iro rina Yamileth Mercado wekuMexico zvakare.   Chiwandire akahwina bhande rake reWBC Female Interim Super-bantamweight mushure mekukunda Cathrine Phiri wekuZambia mwedzi yadarika.	https://www.kwayedza.co.zw/mutambo-wachiwandire-uchiri-kurongwa/
business	Nhengo dzeZIBAWU Dzinoratidzira paBhanga reStanbic	Nhengo dzeZimbabwe Banks and Allied Workers Union (ZIBAWU) dzaratidzira muHarare pabhanga reStanbic riri muna Samora Machel dzichinyunyuta nekudzvanyirirwa kwadzinoti kuri kuitwa vanhukadzi nebhanga iri. Vashandi vemumabhanga ava vanga vachinyunyuta nekudzingwa kwemumwe mushandi wechidzimai nebhanga reStanbic, Amai Verity Mutsamwira. Amai Mutsamwira vaitungamirira sangano revashandi vekuStanbic. ZIBAWU inoti ndivo vaive mukadzi wekutanga kumiririra vashandi vebhanga. Vachitaura neStudio7 apo vanga vachiratidzira, Amai Bernice Maluleke, avo vanoona nezvekuenzaniswa kwemikana pakati pevanhurume nevanhukadzi muZIBAWU,vati nhengo dzavo dziri kunyunyuta zvikuru nekumbunyikidzwa kunoitwa kodzero dzemadzimai kubanga reStanbic. Amai Maluluke vanoti Amai Mutsamwira vakadzingwa nekuda kwekuti vaimirira kodzero dzevashandi. Imwe nhengo yeZIBAWU, MuzvareRumbidzai Choto, vati kutsikirirwa kwevanhukadzi pamabasa ndozviri kukonzera kuti vanhukadzi vasawana zvigaro zvepamusoro mumapazi akasiyana-siyana munyika. Muzvare Choto vayambiro bhanga reStanbic vachiti rikasagadzirisa mabatiro ariri kuita vanhukadzi, sangano ravo richaramba richiratidzira. Mutungamiriri weZIBAWU, VaFarai Katsande, vati vanoda kuti bhanga reStanbic ridzosere Amai Mutsamwira pabasa. VaKatsande vapomerawo bhanga iri mhosva yekuramba richidzvanyarira vashandi vakati izvi zvinofanirwa kuchinja sezvo nyika yakasununguka. Vamwe vashandi vebhanga iri varamba kudomwa nemazita vati hutungamiriri hwebanga iri hauremekedzi vanhukadzi uye vanotsikirira vanhukadzi kuti vasawana hutungamiriri kana kusimukira pabasa ravo. Nhengo dzeZIBAWU idzi dzakatozoenda kumatare edzimhosva kuti vapiwe mvumo yekuratidzira mushure mekunge mapurisa avarambidza. Studio7 haina kukwanisa kunzwa divi rebhanga iri sezvo vakuruvebanga iri vanga vasiri mumahofisi avo. 	https://www.voashona.com/a/zimbabwe-bank-workers-protests/4019302.html
business	ARTUZ Inopedza Kongiresi Yayo Ichiti Kushandira Mahara Kwete	Kongiresi yeAmalgamated Rural Teachers’ Union of Zimbabwe, ARTUZ, yapetwa muGweru sangano iri richibuda nezvisungo zvakasiyana siyana kusanganisira kusadzokere kubasa kwevarairidzi panovhurwa zvikoro svondo rinouya. Musangano uyu wasarudza vatungamiri vatsva vana kuti vave vamwe vevatungamiri vatanhatu vanoumba National Executive Council yesangano iri. VaObert Masaraure vanoramba vari mutungamiri wesangano iri, ukuwo VaRobson Chere, vari munyori mukuru mushure mekunge vaviri ava vasarudzwa pasina avakwikwidza. Aitwa mutevedzeri waVaMasaraure, ndiMuzvare Gaudencia Mandiopera; ukuwo vasarudzwa kuva mutevedzeri waVaChere, ndiVaMunyaradzi Masiyiwa. Asarudzwa kuvamutauriri weArtuz ndiVaNation Mudzitirwa, ukuwo Muzvare Brenda Musavengana vaitwa mubati wehomwe. Mutungamiri weZimbabwe Congress of Trade Unions, ZCTU, VaPeter Mutasa, avo vange vari munyarikani pamusangano uyu, vakorokotedza ARTUZ nekukwanisa kuita kongiresi yayo zvisinei nekuoma kwakaita zvimhu. Vatiwo zvakakosha kuti vashandi vose munyika vabatane kuti vakwanise kubuda mumatambudziko avari. VaMasaraure vabvuma kuti kubatana kwakakosha vakati sangano ravo richaramba richiedza kushanda nemamwe masangamo kuti kubatana uku kuvepo. VaChere vaudza Studio7 kuti chimwe chezvisungo zvabuda ndechekuti varairidzi havazi kuzodzokera kuzvikoro pazvinivhurwa asi vati izvi hazvirevi kuti vari kuramwa mabasa. Vamwe varairidzi vange vari pamusangano uyu vaudza Studio7 kuti vanotsigira zvizere zvisungo zvabuda izvi. Muzvare Mary Mupatsi, avo vanodzidzisa kuSilobela, vati varairidzi vekumaruwa vari kurarama hupenyu hwakaoma. Sangano reARTUZ rakavambwa mugore ra2014, uye kongiresi inotevera ichaitwa mushure memakore mashanu. No media source currently available  	https://www.voashona.com/a/artuz-wraps-up-its-2-day-congress-with-resolutions-of-not-going-back-to-work/5239046.html
business	Hurumende Yokundikana Kuwirirana neVashandi paMari Dzavanotambira	Munyori mukuru musangano reApex Concil, mubatanidzwa wemasangano evashandi vehurumende VaDavid Dzatsunga vanoti mushure memusangano wemaawa mana vatadza kuwirirana nyaya yemari dzavanotambiriswa nehurumende. Pari kutarisirwa kuitwa mumwe musangano nemusi weChitatu. Vashandi vanoti vanoda kuwedzerwa mari kubva pamazana mana negumi nemana kusvika pachiuru chimwe chete nemazana manomwe. Vashandi ava vange vati vachatanga kuratidzira nemusi weMuvhuro asi vakazoti vave kuda kumbopa nhaurirano mukana.	https://www.voashona.com/a/hurumende-yokundiaka-kuwirirana-nevashandi-pamari-dzavanotambira/4762188.html
business	Hurumende Yokurudzira Kushandiswa Magwenya eZuva	Zvinhu zvinonzi zviri kuramba zvichioma munyika, zvikuru sei nekushaikwa kwemagetsi pamusoro pemamwe matambudziko agara akatarisanawo nenyika. Kambani yemagetsi yeZimbabwe Electricity Suppy Authority, ZESA, yakatozivisa vagari kuti vachange vachishaiwa magetsi munguva dzayakatara, dzingangosvika maawa manomwe pazuva, asi vazhinji vari kutaura neStudio 7 vanoti magetsi munzvimbo dzavanogara ari kudzimwa kwenguva dzinotodarika maawa makumi maviri pazuva. Vamwe vanototi vave nemazuva matatu vasina magetsi. Mukuedza kurerutsa dambudziko iri, gurukota rehurumende VaSamuel Undenge neChitatu vakakurudzira vanhu kuti vachinyanya kushandisa moto wezuva, kana kuti solar energy seimwe nzira yekuwana nayo magetsi sezvo emvura ave kunetsa. Asi vamwe vanoti kurudziro yehurumende iyi haina zvainoreva sezvo pasina hurongwa hwekuti vanhu vangawana sei magetsi ezuva aya kana hurumende isina kuvapa zvekushandisa zvacho. Mvura mudhamu reKariba, uko kunogaiwa magetsi, inonzi yadzikira zvakanyanya izvo zvoita kuti itadze kutenderedza magwenya anozogaya magetsi. Asi vanoongorora zvematongerwo enyika vachitungamira sangano reCentre for Natural Resource Governance, VaFarai Maguwu vanoti dambudziko rose iri riri kubva pakuti hurumende iri kukundina kuona matambudziko achiri kure. VaMaguwu vanoti dai hurumende yakachenjera ingadai yakaita kuti matunhu ose azvibikire oga magetsi awo, sezvo aine madhamu asina zvaari kuita. “Muchitaura Masvingo kunana Lake Mutirikwi, Manicaland kunana Osborne Dam, saka hurumende yedu ihurumende isingatarisi mangwana,” vanodaro VaMaguwu. Vanotiwo nyika inokwanisa kubata moto wezuva ichishandisa kuita magetsi, sezviri kuitwa nenyika dzakawanda dzisina magetsi anogayiwa nemvura. Nyanzvi munyaya dzemoto wezuva, vachishanda nekambani ye Exempla Solar Systems iri kuBulawayo, VaTendai Mukucha vanoti izano rakanaka riri kukurudzirwa nehurumende rekuti vanhu vatange kushandisa zvakanyanya moto wezuva. Asi VaMukucha vanoti dambudziko riri pakuti vanhu vese vanokwanisa here kuzowana zvikwanisiro zvinodiwa kuti munhu awane magetsi e solar. Vanoti vanofara nedanho ratorwa nehurumende sezvo zvichireva kuti kana yakurudzira kushandiswa kwemoto wezuva, naivovo zvinovasimudzira. “Asi takatarisa kuhurumende, tinenge takatarisawo matanho anotibatsira sevano provider equipment,” vanodaro VaMukucha. No media source currently available 	https://www.voashona.com/a/zimbabwe-politics-energy-solar/2987693.html
business	VaJoram Gumbo Vopomerwa Mhosva yeHuori-ZACC Ichiti Haisati Yasumwa	Gurukota rinoona nezvemhando dzemoto, VaJoram Gumbo vari kupomerwa mhosva yekuita zvehuori apo vaive gurukota rezvekutakurwa kwezvinhu. Bepanhau reHerald rinoti kambani yavo yekusona hembe inonzi JMCD yakapihwa basa nekambani yeZinara uye vachinzi vaitorawo mari kubva kukambani iyi yaive pasi pebazi ravo. Asi vachibvunzwa nebepanhau reHerald, VaGumbo vakaramba kuti vanoita zvehuori vachiti kambani yavo inotengeserawo mbatya kuZanu-PF mauto nemamwe mapazi ehurumende. VaGumbo vanonzi vaipihwawo mari kubva kuZINARA dzekuenda kuMalaysia kunoita basa reAir Zimbabwe risinei nekugadzira migwagwa sezvinoshandiswa homwe iyi. Komishina weZimbabwe Anti-Corruption Commission VaGoodson Nguni vaudza Studio 7 kuti vanga vasati vasumwa nezvenyaya iyi nekudaro hapana chavangataure parizvino. Nhengo yedare reparamende inomirira MDC kuKambuzuma VaWillas Madzimure vanove nhengo yeAfrican Parliamentarians Network Against Corruption uye vari mukomiti yeparamende inoona nezvemashandiro emapazi ehurumende avo vanoti zvakakosha kuti makurukota nenhengo dzedare reparamende vabude pachena panyaya yehupfumi hwavo vachangotora mhiko. No media source currently available  .	https://www.voashona.com/a/vajoram-gumbo-vopomerwa-mhosva-yehuori-zacc-ichiti-haisati-yasumwa/4618476.html
politics	Nhumwa yeUN, VaClement Voule, Vanoita Musangano naVaMudenda	Nhumwa yeUnited Nations munyaya dzekodzero dzevanhu, VaClement Voule, yasangana nemutauri weNational Assembly pamwe nemasachigaro emakomiti ose eparamende vakazeya nyaya dzakasiyana siyana dzinosanganisira kuvandudzwa kwemitemo yesarudzo, kodzero dzevanhu, pamwe nezvematongerwo enyika. Kunyange hazvo VaVoule varamba kutaura nevatori venhau mushure memusangano uyu, mutauriri weparamende, VaJacob Mudenda, vati vaudza VaVoule nechikwata chavo kuti hurumende inoita zvinhu zvayo zvese pachena ndosaka vakakokwa kuzozvionera pamhuno sefodya. VaMudenda vati vazeya zviri kuitwa neparamende mukushandura mitemo inoona nezvesarudzo nehupfumi. VaMudenda vati VaVoule nechikwata chavo vange vachidawo kuziva zviri kuitwa neparamende mukuona kuti zvakataurwa neMotlanthe Commission pamwe nemasangano nenyika dzakauya kuzoongorora sarudzo zvatevedzwa here. Asi VaMudenda vati hapana zvataurwa panyaya dzekupambwa kuri kuitwa vanhu munyika. VaVoule avo vari munyika kwemazuva gumi, vachasangana nemakurukota ehurumende, pamwe nemasangano anoshanda akazvimirira akawanda munzvimbo zvinji munyika. Sachigaro wesangano reChurches and Civic Society Forum, Reverend Anglistone Sibanda, vaudza Studio7 kuti kushanya kwaVaVoule kwakakosha chose sezvo kuchaburitsa pachena zvese zviri kuitika munyika. Vati vanovimba kuti masangano ese achawana mukana wekutaura naVaVoule. Asi vamwe vakaita semukuru wesangano reZimbabwe Democracy Institute, Doctor Pedzisayi Ruhanya, vaudza Studio 7 kuti hapana zvizhinji zvavanotarisira kubva parwendo rwaVaVoule. VaRuhanya vati pane dzimwe nhumwa dzeUN dzakamboshana munyika panguva yeMurambatsvina asi hapana chakashanduka. VaVoule vari munyika mushure mekukokwa nehurumende kuti vazoongorora kuti zvinhu zvakamiraa sei munyika panyaya dzekodzero dzevanhu pamwe nezvimwe. Vange vakamirira bazi rezvemutemo pamusangano wanhasi vati VaVoule ndivo chete panyanzvi nhanhatu dzinoona zvakasiyana siyana muUN dzakakokwa nehurumende kuti dzione kuti zvinhu zvakamira sei munyika. VaVoule nechikwata chavo vari munyika panguva iyo vanachiremba navanamukoti vari kuramwa mabasa vachiratidza kusafara nekupambwa kwakaitwa vakafanobata chigaro chemutungamiri weZimbabwe Hospital Doctors Association, Dr. Peter Magombeyi. Vashandi vemuzvipatara ava vari kuti vachadzokera kubasa kana Dr. Magombeyi vawanikwa vari vapenyu. Hurumende inoti iri kushushikana nekupambwa kwakaitwa Dr. Magombeyi, panguva iyo nhumwa dzeUN dziri muZimbabwe. Gurukota rezvekudyidzana nedzimwe nyika, VaSibusiso Moyo, vakaudza vatori venhau kuti kupambwa kwaDr. Magombeyi kunogona kunge kwakaitwa nevamwe vanhu vasiri muhurumende, vaine chinangwa chekusvibisa chimiro chehurumende yaVaEmmerson Mnangagwa. Asi mukuru weHuman Rights Watch kuchamhembe kweAfrica, VaDewa Mavhinga, vanoti ibasa rehurumende kuona kuti yaferefeta zvakadzama, kuitira kuti vakapamba Dr. Magombeyi vaniswe pamberi pematare edzimhosva vachitongwa nenyaya dzekutyora mitemo yenyika, pamwe nekodzero dzevanhu. No media source currently available 	https://www.voashona.com/a/un-envoy-meet-speaker-of-parliament-mudenda/5090479.html
business	Vane Makadhi emaATM Vorasikirwa neMari	Dambudziko rekushaikwa kwemari rave kupa vamwe vanhu vafambe namakadhi emaATM vachipihwa mari nevanenge vachida kutenga muzvitoro zvikuru vobhadhara kamutero kadiki. Kuita uku kwatekeshera muzvitoro zvose zvinokurudzira kushandiswa kwemakadhi ekubangi kudarika mari sezvo mari iri kushayikwa kumabhanga munyika kunyangwe bhanga guru renyika rainge rati kuuya kwemabond notes kwaizobatsira kupedza dambudziko iri. Vanhu vanenge vaine makadhi vanofamba vachibvunza vatengi kuti vari kutenga nemari here kana kuti vari kuzoshandisa kadhi. Vanokwezva vatengi vanenge vachida kushandisa mari kuti vashandise kadhi ravo vozovapa imwe mari pamusoro peyavanenge vavapa. Munhu anenge aine mari anopihwa masendi makumu mashanu pamadhora gumi. VaOnisimo Zemura mumwe weavo vatenga nekadhi vakapihwa mari. VaZemura vanoti kutengerana uku kune kachitsotsi sezvo paine mari inobviswa pamusoro asi vanoti hapana zvekuita sezvo vanga vachida mari yekufambisa kuenda kubasa mangwana. Asi VaEdmore Mazarure vekuAlaska vanoti kushaikwa kwemari ndiko kuri kukonzera kuti mari itengeswe. VaMazarure vanoti izvi hazvishamise sezvo zvichitika pane chinhu chose chinenge chichishayikwa munyika. VaMazarure vanoti dambudziko remari ratekeshera munyika richaramba rakadaro nekuda kwezvizvarwa zvekuChina izvo vanoti hazvidi kutambira makadhi muzvitoro zvavo. VaMazarure vanofungidzirawo kuti zvizvarwa zvekuChina izvi hazviise mari kumabhangi. Zvitoro zvinokurudzira kushandisa makadhi zvakaita seOK neTM zvinopa munhu mari inosvika madhora makumi mashanu ($50) kana munhu atenga zvinhu zvemari inosvika madhora makumi maviri ($20). Chitoro cheOK mugwaro racho rinoratidza mamiriro akaita kambani iyi chinoti chakaita mari yakawanda kana kuti profit inosvika mamiriyoni maviri gore rino kubva muna Ndira kusvika muna Chikumi (June) nekuda kwevanhu vaitenga zvinhu nemakadhi kuti vazopihwa mari.	https://www.voashona.com/a/zimbabwe-matongerwo-enyika/3652698.html
sports	Musona asiya kutambira maWarriors	  MUTAMBI wenhabvu Knowledge Musona nhasi asendeka shangu dzake dzekutambira chikwata chenyika cheZimbabwe Warriors.   Pachinyorwa chaatumira, Musona uyo ange ari mutungamiri wevatambi vemaWarriors ati ave kusiya kuti ape nguva kuchikwata chake cheAl-Tai pamwe nekupa vamwe vatambi mukana wekutambirawo maWarriors.   “Mhuri yeZimbabwe, nhasi ndokuzivisai kuti ndamira kutambira chikwata chedu chenyika chemaWarriors. Danho iri handina kuritora nyore sezvo ndange ndave nemakore 12 ndichimirira nyika yangu, iyo ndakatanga kutambira musi wa3 Kurume 2010, mumutambo uyo takasangana neSouth Africa.   “Ndave kusiya kuti ndipe nguva kuchikwata changu pamwe nekupa vamwe vatambi mukana wekumirira maWarriors.   “Ndichagara ndine ndangariro yekutambira nyika yangu ndichienda kumitambo yakaita seyeAFCON neCOSAFA Cup, nekurwira kuenda kuWorld Cup.   “Chimwe chikuru kupihwa chiremerera chekuve kaputeni kwemakore mashanu adarika,” adaro Musona.   Mutambo wekupedzisira waMusona achitambira maWarriors waive wekuAFCON musi wa18 Ndira wekuCameroon apo maWarriors akakunda Guinea 2-1 mumutambo uyo akanwisa chibodzwa chekutanga.	https://www.kwayedza.co.zw/musona-asiya-kutambira-mawarriors/
sports	‘GEMS TAVE KUMBERI’	uyo ange ari kuLIVERPOOL, England naAbel Ndooka ari muHarare SHASHA yemutambo wenetball inotambira chikwata cheZimbabwe chemaGems — Adelaide Thandeka Muskwe — uyo aive kuLiverpool uko aimirira nyika kumakwishu eVitality Netball World Cup, anoti ave kumberi kwehanzvadzi yake, Admiral, uyo anotambira nhabvu maWarriors.   MaGems akanyora nhoroondo yekuve chikwata chekutanga chenetball chakanokwikwidza kuWorld Cup uye ndokutamba zvinonwisa mvura apo akakunda zvimwe zvikwata zvinosanganisira Sri Lanka, Barbados neNorthern Ireland.   Adelaide naAdmiral mapatya uye vose vakaberekerwa muno ndokuzoenda kunogara kuEngland uko kwavakakurira.   Mukukura kwavo, Adelaide aitamba netball kozoti Admiral ari mutambi wenhabvu. Admiral iye zvino anotambira Leicester City inove chimwe chezvikwata zvikuru zvenhabvu muEngland.   Muchinda uyu haana kuenda kumakwishu eAfrica Cup of Nations kuEgypt asi akambotamba mumakwikwi eCosafa Castle Cup kuSouth Africa nguva yadarika.   Adelaide anotambirawo chikwata cheSeven Stars kuEngland uye anoti ari kunzwa manyuku-nyuku nekuwaniswa kwaakaita mukana wekumirira nyika kumutambo weVitality World Cup.   Adelaide anoti anogara achitsigira hanzvadzi yake kumitambo yake yenhabvu uye akafara zvikuru kuona Admiral achiuyawo kuzomutsigira apo maGems aikweshana neNew Zealand.   Admiral pamwe nevabereki vavo vaive muchaunga nemusi weMuvhuro svondo rapera pamberi vachitsigira Adelaide pamwe nemaGems apo aitamba neNew Zealand mumutambo uyo akakundwa 36-79.   “Hanzvadzi yangu ndiyo ine mukurumbira asi ndinonzwa mufaro chaizvo kumuona achiuya kuzonditsigira mumitambo yangu.   “Ini kubva kare ndogara ndiri kunhandare dzakasiyana ndichimuona achitamba nhabvu saka tinotsigirana tese mitambo yedu uye vabereki vedu havashaikwe kumitambo yedu, saka ndinonzwa kufara ndichiona kuti rutsigiro tinarwo. Isu maGems tave kumberi nekuti takakwanisa kukwikwidza kumakwishu eVitality Netball World Cup,” anodaro Adelaide.   Zvakadai, chikwata chemaGems chakapedza makwishu aya chiri pechisere zvichitevera kukundwa kwachakazoitwa mitambo yacho miviri yekupedzisira apo wekutanga chakakundwa 43-59 neMalawi kozoti 58-47 neUganda.	https://www.kwayedza.co.zw/gems-tave-kumberi/
business	Vakawanda Vanoti Mari Iri Kuda Kupihwa Bazi reHutano Ishoma	"Mari iri kuda kupihwa bazi rezveutano nekurerwa zvakanaka kwevana pabhajeti regore ra2018, yatambirwa zvakasiya-siyana munyika. Asi vanhu vazhinji vari kunyunyuta kuti ishoma. Bazi iri riri kuda kupiwa mamiriyoni mazana mana nemasere emadhora kubva pamabhiriyoni mashanu nemamiriyoni zana emari yebhajeti. Kunyangwe hazvo mari iyi yawedzera kubva pamamiriyoni mazana maviri nemakumi masere akapihwa bazi iri gore rino, sangano reZimbabwe Association of Doctors for Human Rights rinoti mari iyi ishoma zvikuru kana pakatariswa zvinodiwa mubazi iri. Munyori musangano reZADHR, Doctor Evans Masitara, vati mari yaiswa kubazi rezveutano ishoma zvikuru. ""Mari yapihwa bazi iri iri pasi pezvikamu gumi nezvishanu kubva muzana zvebhajeti renyika yose sezvakabvumiranwa kuAbuja,"" vadaro Dr Masitara. Vanokokera nhengo dzeMDC inotungamirwa naVaMorgan Tsvangirai muparamende, huye vari mumiririri weMutare Central, VaInnocent Gonese, vatiwo vange vaine tarisiro yekuti hurumende izadzise zvibvumirano zvayakasaina. ""Isusu tanga takatarisira kuti hurumende icharemekefza chibvumirano chakaitwa kuAbuja mubhajeti regore rinouya iri'"" VaGonese vaudza Studio7. Vachitaura bhajeti risati raitwa, gurukota mubazi rezveutano nekurerwa zvakanaka kwevana, Doctor David Parirenyatwa, vakaudza Studio7 kuti vanoda mari inosvika biriyoni imwechete nemamiriyoni zana emadhora kuitira kuti vafambise mabasa ezveutano zvakanaka. Asi sachigaro wedare remadzishe, Mambo Fortune Charumbira, vati vanogutsikana nemari yapiwa kubazi rezvehutano. VaCharumbira vati mamwe mapazi mana apiwa mari yakawanda kudarika yehutano akakosha kuti vanhu vave nehutano hwakanaka. Bazi rehutano rakatarisana nematambudziko akasiyana siyana anosanganisira vashandi vashoma, kuparara kwezvipatara, kushaikwa kwemishonga nemichina yechimanje manje inoongorora zvirwere huye mari zhinji inoshandiswa mubazi iri inobva kumasangano akazvimiririra. No media source currently available "	https://www.voashona.com/a/zimbabwe-health-budget-under-scrutiny/4155031.html
sports	Monalisa okunga tsiva	  SHASHA yetsiva yechidzimai — Monalisa “Queen Monalisa” Sibanda — inoti yadzoka mugym umo iri kuita gadziriro dzekurwira kuchengetedza bhande rayo reWomen International Boxing Association (WIBA) World Inter-continental light-weight iro yakahwina mugore ra2019.   Monalisa akahwapura bhande iri mushure mekukunda Joice Awino wekuKenya uye aifanirwa kunge akarwira kurichengetedza kare asi izvi hazvina kukwanisika zvichitevera kumiswa kwakamboitwa mitambo pasi rose senzira yekurwisa kupararira kwechirwere cheCovid-19.   Muhurukuro svondo rino, Monalisa anoti Covid-19 yakakanganisa hurongwa hwake hwa2020 hwekurwira kuchengetedza bhande rake.   “Ndadzoka manje, ndiri mushishi kugadzirira kuti ndigorwira bhande rangu, zvange zvakaoma kungogara mutambo wandinodisisa tisiri kuwana mukana wekuutamba.   “Asi kudzoka kwemitambo nekupihwa kwatakaita mikana yekuti tigokwikwidza zvave nechiedza kwatiri isu vari mune zvemitambo. Dai pasina iyo Covid-19 ndakatorwa kare asi zvose zvange zvakangomiswa nekuda kwedenda iri,” anodaro.   Shasha iyi iye zvino yave kufanirwa kuzorwira kuchengetedza bhande rake musi wa10 Chikunguru asi pari zvino hapasati pazivikanwa kuti achatatsurana nemutambi upi.   Anoti hutungamiriri hwetsiva huri mushishi kumutsvagira mutambi wekuzosangana naye saka ari kugara akagadzirira kuzorwira kuchengetedza bhande rake.   “Iye zvino pachiri kutsvagwa mutambi wandichazosangana naye, hapasati pazivikanwa kuti ndicharwa nani nekuti mazuvaano nekuda kweCovid-19 panotombotanga paongororwa kuti mutambi ari kubva kunyika ipi sezvo dzimwe nyika dziri muboka redzinoonekwa sedzinopisa nekuda kweCovid-19.   “Zvakafanana nekuti ini chaiye mutambo uyu ndinoda kuutambira muno asi zvikakona ndinenge ndakutonzi ndiende kunorwira kuTanzania uko kwange kusina lockdown kana kumiswa mitambo nekuda kweCovid-19,” anodaro Monalisa.   Anoti anotenda zvikuru vakotsveri vake nevamwe vatsigiri vakamira naye panguva iyo mitambo yakange isiri kutambwa nekuda kwechirwere cheCovid-19.   “Ndine hama dzakawanda dzakanditsigira zvinhu zvakaoma, vashoma vanonzwisisa isu vatambi vetsiva vechidzimai. Saka ndinopa kutenda kune avo vange vachimira neni,” anodaro Monalisa.	https://www.kwayedza.co.zw/monalisa-okunga-tsiva/
sports	Warriors muna 2021 . . . • Pamitambo 15 vakakunda 1 • Vasimuka kuenda kuAFCON	  GORE ra2021 rakaona chikwata chenhabvu chenyika chemaWarriors chichitamba mitambo 15 uye zvakarakidza kuti chadzikira zvikuru sezvo chakangokwanisa kuhwina mutambo mumwe chete.   Gore richitanga, maWarriors airairidzwa naZdravko “Loga” Logarusic uyo akarairidza mitambo 14 kubva paakagadzwa pachigaro chinopisa ichi kusvika azodzingwa basa munaGunyana.   Loga paaitungamira maWarriors, akangokwanisa kuhwina mutambo mumwe chete uye akaita mangange mishanu ndokukundwa misere.   Asi tichitarisa mitambo yakatambwa nemaWarriors gore ra2021, akatamba 15 yemakwikwi anosanganisira African Nations Championship (CHAN), Africa Cup of Nations (AFCON) Qualifiers, Cosafa Cup neyekurwira kuenda kuWorld Cup kuQatar.   Pamitambo iyi, maWarriors akangohwina kamwe chete apo akakunda Botswana 1-0 kunhandare yeFrancistown Stadium kunyika iyi mumutambo weAFCON wekurwira kuenda kuCameroon, ndokuita mangange mitambo mina uye ndokukundwa ka10. Tichitarisa mitambo yakatambwa nemaWarriors, tichitanga neyeCHAN iyo yakatambwa munaNdira, akatamba mitambo mitatu ndokukundwa yese – 1-0 neCameroon, 3-1 neBurkina Faso uye 1-0 neMali.   Mitambo yaitevevera yakatambwa munaKurume yaive miviri yekurwira kuenda kuAFCON iyo yakaona maWarriors achikunda Botswana 1-0 panove ndipo akabva ahwina tikiti rekuenda kumutambo uyu. Mutambo wekupedzisira muboka ravo chikwata chenyika ichi chakakundwa 2-0 neZambia.   MunaChikunguru, maWarriors akaenda kumutambo weCosafa Cup kuSouth Africa uko akanotamba mitambo mina akakwanisa kuita mangange miviri 0-0 neMozambique, 2-2 neMalawi asi ndokukundwa miviri 2-0 neNamibia uye 2-1 neSenegal. Achibva kuCosafa, maWarriors akatamba mitambo mitanhatu yekurwira kuenda ku2022 Qatar World cup apo angokwanisa kuita mangange miviri ndokukundwa mina.   Panguva iyi, ndipo pakadzingwa Loga basa ndokutsiviwa naNorman Mapeza uyo ari kutungamira maWarriors kuAFCON pari zvino.   Pamitamo iyi, maWarriors akaita mangange 0-0 neSouth Africa muno kunhandare yeNational Sports Stadium uye 1-1 zvekare munyika muno neEthiopia, ndokuzokundwa mimwe mina inoti 3-1 neGhana kuGhana, 1-0 neGhana muno, 1-0 neEthiopia kuBahir Dar kuEthiopia ne1-0 neBafana Bafana kuFNB Stadium.   Achibvunzwa neKwayedza maonero ake pamusoro pematambiro emaWarriors aya, maneja wechikwata ichi — Wellington Mpandare — anoti haakwanise kutaura zvakawanda pamusoro penyaya iyi uye varairidzi ndivo vanofanirwa kunge vachitaura nezvazvo.   “Ndiro basa revarairidzi iroro, mofanira kuvabvunza kuti vakazvifambisa sei. Asi, tinoziva kuti mitambo mizhinji yakatambwa 2021 akairairidza wacho haasisipo,” anodaro Mpandare.   Chikwata chemaWarriors chakasimuka nemusi weChitatu chakananga kuCameroon uko chiri kunoita gadziriro dzekutanga kwemutambo we2021 Africa Cup of Nations nemusi wa9 Ndira.	https://www.kwayedza.co.zw/warriors-muna-2021-%e2%80%a2-pamitambo-15-vakakunda-1-%e2%80%a2-vasimuka-kuenda-kuafcon/
politics	Mutungamiri weNyika VaMnangagwa, Vanosaina Mutemo Mutsva weSarudzo	Mutungamiriri wenyika, VaEmmerson Mnangagwa, vasaini bhiri reElectoral Amendment Act of 2018 kuti uve mutemo wenyika, izvo zvave kupa mukana wekuti nyika iite sarudzo pachishandiswa mutemo mutsva uyu. Izvi zvaziviswa mugwaro rehurumende reGovernment Gazette, iro raburitswa neChipiri, uye chiziviso ichi chinoti mutemo uyu wakatanga kushanda neMuvhuro. Vachiutaura mushure mekuburitswa kwechiziviso ichi, vanokokera nhengo dzebato guru rinopikisa munyika reMDC-T inotungamiririrwa naVaNelson Chamisa, VaInnocent Gonese, vati havana kufara nekuti VaMnangagwa vasaina mutemo uyu usina zvizhinji zvaidiwa nevemapato anopikisa kuti zvigadziriswe kana kuwedzerwa. Vati semaonero avo nyika haigona kuve nesarudzo dzisina mutauro kana pasina kuwirirana pazvinhu zvakawanda zvakaita sekudhindwa kwemagwaro ekuvhotesa kana kuti maballot paper. MDC-T yaida kuti kudhindwa nekwema ballot paper kuitwe pachena vese vari kupinda musarudzo varipo. Vaenderera mberi vachiti kunyange hazvo mutemo mutsva uyu uchirambidza zvemhirizhonga, haupi matare mazino ekuranga vanenge vakonzera mhirizhonga panguva yesarudzo. Munyori anoona nezvemutemo mubato riri kutonga reZanu PF, VaPaul Mangwana, vaudza Studio 7 kuti vafara chose nedanho ratorwa nemutungamiriri wenyika, vachiti vave kugadzirira sarudzo pasi pemutemo mutsva uyu. Panyaya yekunyunyuta kuri kuita vemapato anopikisa, VaMangwana vati mapato aya aifanira kugadzirisa zvichemo zvawo kuparamende uye mutungamiriri wenyika anoshanda nezveanenge apihwa neparamende. VaMnangagwa vanotarisirwa kudoma zuva richaitwa sarudzo nguva ipi zvayo, uye izvi zvinoteverawo kupera kwechirongwa chekuongororwa kwegwaro revavhoti neveruzhinji. No media source currently available 	https://www.voashona.com/a/zimbabwe-electoral-amendment-law-mnangagwa/4414811.html
politics	VaPromise Mkwananzi veTajamuka Vogariswa Mujeri	Mutauriri weTajamuka, VaPromise Mkwananzi avo vakazvipira kumapurisa nemusi weChishanu vave kugara mutirongo mushure mekunge mutongi wedare ramejastiriti muHarare ati haasi kunzwa zvakanaka akati nyaya iyi izonzwikwa neMuvhuro. VaMkwananzi vakaenda kunozvipira kumapurisa negweta ravo VaTrust Maanda vanova nhengo yeZimbabwe Lawyers for Human Rights kana kuti ZLHR. Rimwe rinova nhengo yeZLHR, VaJerremiah Bamu vakaudza Studio 7 kuti pavakaenda kumapurisa ekuHarare Central neimwe nyaya yavanhu vakasungwa mukuratidzira kwemusi weChitatu, vakaudzwa kuti mapurisa ari kutsvaga VaMkwananzi uye Pastor Evan Mawarire veHash Tag This Flag. Mapurisa ainge ambobvunzurudzawo VaStern Zvorwadza avo vari kutungamirawo kuratidzira munyika. VaMkwananzi vakaudzawo Studio 7 kuti vainge vakazvipira kuenda kumapursa nekuti kuratidzira kwavari kuita kunotenderwa nebumbiro remutemo. Pastor Mawarire vakaudzawo Studio 7 kuti pane vanhu vari kuvafonera vachiva tyisidzira uye kuvatevera nekuuya kuhofisi yavo. Mapuria akasunga vanhu vanodarika mazana matatu uye ari kutsvaga kusunga vamwe nekuyedza kudzisiva kumwe kuratidzira kwadaidzirwa nemusi weChitatu nemusi wechina svondo rinouya. Vari kuratidziora vanoda kuti mutungamiri wenyika VaRobert Mugabe vaferefete vari kuita zvehuori zvikuru makurukota avo, kutambirisa vashandi vehurumende mari dzavo dzemihoro nenguva uye kubvisa mutemo uri kurambidza kupinda kwezvinhu munyika zvakaita sezvekuduya zviri kutengeswa nevanhu kuti vararame. Vamwe vari kutiwo VaMugabe ngavasiye basa nekuti vakundikana. Asi VaMugabe nemusi weChishanu vakave nemukana wekutaura nezvezvichemo izvi apo vakaita musangano kunhandare yeChipadze kuBindura asi vakangoti zvinhu zvaoma nekuti Zimbabwe yakatemerwa zvirango nevekunze. 	https://www.voashona.com/a/zimbabwe-matongerwo-enyika/3410649.html
health	Hurumende yoKurudzirwa Kurapa Zvirwere zveGomarara Pachena	Veruzhinji vari kuchema-chema kuti dai hurumende yaita kuti chirwere chegomarara chirapwe pasina muripo, uye kuti kuzvipatara zvese kusanganisira zvekumaruwa kuiswe michina inoongorora magomarara akasiyana-siyana. Apo nyika iri pakati pekuchema vaive mutungamiriri webato reMovement for Democratic Change, VaMorgan Tsvangirai, avo vakafawo nechirwere chegomarara, veruzhinji vanoti hurumende ikasakoshesa chirwere ichi sezvakaitwa chirwere cheHIV/ AIDS, vanhu vakawanda vacharasikirwa nehupenyu. Amai Thandaza Mhlanga vaudza Studio 7 kuti shuviro yavo ndeyekuti hurumende ione kuti zvipatara nemakirinika zvarapa chirwere chegomarara pachena sezvo chopedza vanhu vakawanda. Izvi zvatsigirwawo naMuzvare Fortune Moyo avo vawedzerawo vakati pamusoro pekurapwa pachena hurumende inofanirwa kuita dzidziso dzakasimba zvakanyanya kuti veruzhinji vazive nezvechirwere chegomarara. Muzvare Moyo vati zvinosuwisa kuti nguva zhinji vanhu vanobatwa chirwere ichi chakomba. Muzvare Petronella Furusa vakurudzirawo kuti hurumende itsvage mari yakangonangana nekurwisa chirwere chegomarara. Vati kuchengetedza hutano hweveruzhinji hurumende inofanirwa kutora matanho yowona kuti kuzvipatara zvese kusanganisira kumamisha zvawaniswa michina nemishonga inoongorora gomarara kuti veruzhinji vapote vachitariswa. Munguva shoma yapfuura, sachigaro wekomiti inoona nezveutano mudare reparamende, Amai Ruth Labode vakaudza Studio 7 kuti zvakakosha kuti hurumende iite dzidziso nezvechirwere chegomarara sezvakaitwa kuneHIV/AIDS. Amai Labode vakati zvakakosha kuti veruzhinji vazive kuti chirwere chegomarara chikakurumidza kubatwa chinorapika. Cancer Registry inoti huwandu hwevanhu vari kubatwa negomarara huri kuramba huchikwira. Chirwere chegomarara ichi chinoda mari yakawanda kuti munhu arapwe, uye veruzhinji vanoti havaikwanisi kuwana mari dzinodiwa idzi. No media source currently available 	https://www.voashona.com/a/zimbabwe-health-cancer-chemotherapy/4261182.html
health	Huwandu hweMadzimai Akazvitakura Ari Kuonekwa neNyanzvi Hwokwira	Madzimai akazvitakura muZimbabwe anonzi ave kukoshesa kuenda kune vezveutano kunoongororwa nhumbu dzavo inonzi pachirungu Antenatal Care visits zvichienzaniswa nemakore akare. Mumwe chiremba, Doctor Fortune Nyamande, vanoti zvakakosha zvikuru kuti madzimai akazvitakura vave vachinoonekwa nguva nenguva kuitira kuti kana pane zvinonetsa zvigadziriswe. VaNyamande vatiwo madzimai akazvitakura ari kunoongororwa sezvinotarisirwa asiwo vakati pachine mamwe madzimai anononoka kunyoresa pamuviri kana vasinganoongororwi. Izvi zvatsigirwa naDr Nicholas Wazadza avo vatiwo zvakakosha kuti madzimai akazvitakura apote achinoongororwa vachiti izvi zvinodzikisa hupenyu hwemadzidzimai nevana hunorasika. Mumwe mukuru musangano rinoshanda nemadzimai munyaya dzehutano oasi rose, reUnited Nations Population Fund, Amai Abigail Musemberi, vati madzimai mazhinji ava kukwanisa kunoonekwa kana vabata pamuviri. Amai Musemburi vati zvimwe zvezvipingaidzo zviri kutadzisa kuenda kwemadzimai akazvitakura kunoongororwa inyaya yemufambo unenge uripo. Madzimai aitarisirwa kunovhenekwa pamuviri kana kusvika vabatsirwa asi sangano reWorld Health Organisation rakakwidza kuti madzimai achive achishanyira zvipatara kasere pavanenge vakazvitakura. Amai Musemburi vanoti vachiri kuongorora kuti madzimai ari kuzvigona here ikana kuti kwete zvekuonekwa kasere apo anenge aine pamuviri. No media source currently available 	https://www.voashona.com/a/zimbabwe-more-expecting-mothers-now-attend-ante-natal-clinics-more-than-before/4148664.html
health	France Yowana Imwe Mhando yeCovid-19 Asi WHO Ichiti Vanhu Vasanyanye Kutya Havo	France inoti yakawana imwe mhando itsva yeCovid-19 inonzi IHU iyo ichiri kuongororwa hayo kuti inokonzera hurwere hwakaita sei navanamazvikokota munya dzezvirwere. Mhando yeIHU iyi inonzi yakawanikwa mune munhu ainge ashanyira nyika yeCameroon. Pari zvino, vatambi venhabvu vemunyika nevamwe vemuAfrica vari kuCameroon kumakwikwi eAfrica Nations Cup. Asi vachitaura nenhepfenyuro yeBloomberg nevamwe vatori venhau nemusi weChipiri, vanoona nezvezvirwere zvitsva musangano reWorld Health Organization, VaAbdi Mahamud, vanoti mhando itsva yeIHU iyi haisi hayo kunyanya kuvavhundutsa sezvo isiri kupararira zvakanyanya kubva zvayakatanga kuonekwa uye vave nenguva vachiiongorora. Nyanzvi munyaya dzezvezvirwere zvekutapuriranwa, Muzvinafundo Davison Saungweme, avo vanodzidzisa paUniversity of North Georgia muno muAmerica, vari kukurudzira vanhu kuti vabayiwe nhomba yeCovid-19 sezvo chirwere ichi chiri kuramba chichiuya nedzimwe mhando. Muzvinafundo Sangweme vaudza Studio 7 kuti zvirwere zvemavirus zvakaita seCovid-19 zvinoramba zvichiuya nedzimwe mhando. dzimwe mhando itsva dzinogona kuuraya vanhu, asi dzimwe dzinenge dzisina simba rakanyanya. Zvichakadaro, vanhu makumi matatu nemumwe vakafa nechirwere ichi nezuro zvasiya vafa nacho kubva zvachatanga kupararira vave zviuru zvishanu nemakumi manomwe nevasere. Vanhu chiuru chimwe chete nemazana mashanu nemakumu mapfumbamwe nemumwe chete kana kuti 1 591 vakabatwa nechirwere ichi nezuro. Izvi zvakasiya vabatwa nacho kubva zvachatanga kupararira vave zviuru mazana maviri negumi nezvinomwe nemazana matanhatu nemakumi manomwe nevasere, kana kuti 217 678. Vanhu vabayiwa nhomba yekutanga vave mamiriyoni mana nezviuru zana nemakumi mana nechimwe zvine zana nemakumi mashanu nevasere, kana kuti 4 141 158. Vabayiwa nhomba kaviri vave mamiriyoni matatu nezviuru zana nemakumi mashanu nezvitatu zvine makumi mashanu nevasere ,kana kuti 3 153 058. Vanhu vabayiwa nhomba katatu zvikuru vanoshanda muzvipatara, vakwegura nevari munjodzi yekurawara zvakaipisisa vakabatwa nechirwere ichi vave zviuru zvinomwe nemazana maviri nemakumi mashanu nevana kana kuti 7 254. Hurumende inoti ine hurongwa hwekubaya vanhu mamiriyoni gumi nhomba kana kuti zvikamu makumi matanhatu kubva muzana kuti inyatsoshanda zvakanaka. No media source currently available   	https://www.voashona.com/a/france-yowana-imwe-mhando-yecovid-19-asi-who-ichiti-vanhu-vasanyanye-kutya-havo/6383970.html
sports	‘NHABVU INODA PAINE VATSIGIRI’	  MUTAMBI wechikwata chenyika cheZimbabwe Warriors necheYeni Malatyaspor chekuTurkey, Teenage Hadebe, anoti nhabvu hainakidze kutamba munhandare isina vatsigiri.   Mwaka wenhabvu weTurkish Super Lig – uko Hadebe ari kutambira – unotarisirwa kudzoka mumasvondo ari kutevera.   Mitambo mizhinji pasi rose yambenge yakamiswa nekuda kwechirwere cheCovid-19 icho chaurauya vanhu vakawandisa. Asi kutanga masvondo achangodarika, kune dzimwe nyika nhabvu yava kuita ichidzoka asi ichitambwa munhandare dzisina vatsigiri.   Muhurukuro dzange dzichiitwa kuTurkey, pane fungidziro huru yekuti mitambo yenhabvu yeko inogona kusimudzira musi wa12 Chikumi.   Achitaura neKwayedza ari kuTurkey, Hadebe anoti ari kufara kuti nhabvu yave kudzoka asi anoti zvikwata zvinofanirwa kugadzirisa pavanotambira kuti pange pakachena uye pakachengetedzeka panyaya dzeutano.   “Kunyangwe hangu ndiri kufara kuti tave kudzoka kuzotamba nhabvu zvekare, asi zvandaona nekudzidza zvange zvichityisa. Vanhu vari kufa kunze uko, saka tinofanirwa kunge takachengetedzeka uye takangwarira tichitevedzawo mutemo nekurudziro dzeveutano.   “Ndanga ndasuwa nhabvu yangu nekuti ndiyo inondichengeta, saka ndiri kutarisira kutamba zvakanaka zvekare,” anodaro.   Kunyangwe zvazvo achiti ari kutarisira kudzoka kwenhabvu, Hadebe anoti zvichamuremera kutamba munhandare dzisina vatsigiri sezvo iye ange ajaira kutamba pamberi pechaunga chevanhu.   “Tajaira kutamba nhandare dzakazara nevatsigiri vachitikuza. Zvino izvi zvitsva kwandiri, saka zvichandiremera nekuti vatsigiri vanotipa manyuku-nyuku ekutamba zvakanaka.   “Asi totongojaira zviripo nekuti pakupera kwezuva tinofanirwa kubata basa, uye tiine utano,” anodaro muchinda anoti kana achitamba kumashure kwechikwata chemaWarriors uyu anoita zvekusunga chishwe chaicho.   Svondo richangodarika nhabvu yakatanga kutambwa kunyika yeGermany asi munhandare dzisina vatsigiri.   Mimwe yemitemo yakaiswa mitsva ndeyekuti vatambi venhabvu havachatenderwa kukwazisana nemaoko uye kana vakanwisa, pakupembera havabvumidzwe kumbundirana.	https://www.kwayedza.co.zw/nhabvu-inoda-paine-vatsigiri/
business	Vashandi vekuMizinda yeNyika Voyawura neKusatambiriswa Mihoro kweMwedzi Yakawanda	Vashandi vekumizinda yeZimbabwe pamwe nevamiriri venyika munyika dzakawanda pasi rose vanonzi vari kunonga svosve nemuromo sezvo vachinzi vamwe vatove nemwedzi inodarika mitanhatu vasati vawaniswa mihoro yavo. Izvi zvinonzi zvave kukonzera kuti vamwe vashandi vaburitswe mudzimba dzavari kugara, vamwe vachikundikana kubhadharira vana vavo mari dzezvikoro munyika dzakasiyanasiyana dzavari kudzidza. Vamwe vashandi vekumizinda iyi vataura neStudio 7 vatisingakwanisi kudoma nemazita sezvo vasingabvumidzwi kutaura nevatori venhau, vati havachamboziva kuti remangwana ravo rakamira sei, sezvo pasina kana tarisiro yekuti vanobhadharwa riini. Vashandi ava vati chiri kunyanya kuvarwadza ndechekuti vanoudzwa kunzi nyika haina mari yekunze inodiwa kuti vakwanise kubhadharwa asi vanoona vamwe vakuru-vakuru muhurumende vachiita nzendo dzimwe dzisina kana nekukosha kwese. Mumwe mushandi ati haaonewo njere pakuti hurumende inodoma vamwe vamiriri venyika vatsva iyo ichikundikana kubhadhara vari pamabasa kare. Mutungamiri wenyika VaEmmerson Mnangagwa vachangobva kudoma vamiriri venyika gumi nevashanu kutsiva vakaenda pamudyandigere nevamwe vakashaya. Zvinonzi mimwe mizinda yenyika yakatarisana nekuvharwa nekuda kwekukundikana kubhadhara mari dzekushandisa zvivakwa izvi. Kutanga kwegore rino bepanhau reNew Zimbabwe rakazivisawo nezvekuramwa mabasa kwevamwe vashandi vekumuzinda weZimbabwe kuMozambique, vachinyunyuta nekusatambiriswa mihoro yavo kwemakore matatu. Studio 7 yakundikana kubata munyori mukuru mubazi rezvekudyidzana nedzimwe nyika, Ambassador James Manzou, avo vanga vachinzi vabuda muhofisi mavo, kuti tinzwewo divi rehurumende panyaya iyi. Asi sachigaro vekomiti yeparamende inoona nezvekudyidzana nedzimwe nyika, vari mumiriri weMakonde, VaKindness Paradza vanoti komiti yavo inoziva nezvematambudziko akatarisana nevari kumizinda yenyika iyi, asi dambudziko guru rakatarisana nenyika ndere kushaya mari yekunze inodiwa pakubhadhara vashandi ava. VaParadza vanoti vave nehurongwa hwekuti vashandi vekumizinda yenyika vese vadzokere pasi pebazi rezvekudyidzana nedzimwe nyika kuitira kuti zvigove nyore pakuvabhadhara mihoro yavo. Vanoti pari zvino vashandi ava vari kutambira mihoro yavo pamwechete nevamwe vashandi vehurumende vose, danho ravatenda kuti harisi kufamba zvakanaka. No media source currently available 	https://www.voashona.com/a/zimbabwe-embassy-diplomats-salaries-paradza/4991040.html
business	Vamwe Vashandi Mubazi reKurima Vanoti Hurumende Haisi Kuvabata Zvakaenzana.	Sangano rinomirira vashandi mubazi rezvekurima, reZimbabwe Agricultural Professionals and Technical Association (ZAPTA) rinoti hurumende haisi kubata zvakanaka vanhu vanoshanda mune zvekurima richiti nhengo dzaro dziri kushandiswa dzisina zvekuzvidzivirira kubva kuCovid-19. Munyori weZAPTA, VaZivaishe Zhou, vaudza Studio 7 kuti vashandi vebazi rezvekurima vanoshandira mumaguta akaita se Harare vari kubatsirwa nezvekuzvidzivirira asi avo vanonzi vashande mazuva ose mumaruwa havasi kupiwa zvekuzvidzivirira kubva ku Covid-19. VaZhou vanoti hurumende inofanira kukoshesa hupenyu hwevashandi vose kusvika kuma wadhi emumaruwa. Studio7 yakundikana kubata mukuru anoona nezvevashandi mubazi rezvekurima, VaGibson Chijarira, sezvo nharembozha yavo yanga ichinetsa kubata. No media source currently available   	https://www.voashona.com/a/zimbabwe-agriculture-workers-accuse-govt-of-not-treating-them-fairly-zivaishe-zhou/5750432.html
sports	Ndamirira: Manyuchi	Ndooka   SHASHA yetsiva, Charles manyuchi, anoti ari kugadzirira kusangana naMuhamad Sebyala wekuUganda munaNyamavhuvhu apo vacharwira bhande reWorld Boxing Federation uye reWorld Africa Boxing Association Supreme Middleweight.   Vaviri ava vaifanirwa kusangana munaChivabvu asi mutambo wavo wakakanzurwa senzira yekurwisa kupararira kweCovid-19.   Muhurukuro neKwayedza, Manyuchi anoti chikwata chake chakakumbira kuHurumende kuti mutambo uyu uitwe ndokutenderwa saka chasara ndechekuti Sebyala atenderwe nenyika yake kuti auye kuZimbabwe kuzosangana naye.   “Takapihwa mvumo yekuti mutambo wedu uenderere mberi saka tamirira kunzwa kunyika yaSebyala kuti vanomutendera here kuuya kuno, kana akanzi auye anosvika otombotanga agara mu’quarantine’ kwemasvondo maviri ari muno,” anodaro.   Mutambo wevaviri ava ukabudirira unogona kutambwa munhandare isina vatsigiri sezvo mutemo usiri kutendera kuungana kwevanhu pari zvino.   “Zvevatsigiri pari zvino hazvina basa, chinongodiwa chete kuti iye Sebyala auye topedzerana tiri vaviri. Ndiye wandiri kuda uye pakati pedu tinofanira kurakidzana mukuru.   “Ini ndinenge ndiri munyika yangu uye handifanire kushoresa nyika saka ndiri kushanda nesimba kuti ndimubike zvakasimba,” anodaro Manyuchi.	https://www.kwayedza.co.zw/ndamirira-manyuchi/
business	VaJuly Moyo Votarisirwa Kupa Rekupedzisira Pakuti Harare Yokwereta Here Mari Inodarika Bhiriyoni yemuNyika	Gurukota rinoona nezvematunhu VaJuly Moyo vave kutarisirwa kupa rekupedzisira pachikumbiro chekanzuru yeHarare chekuti ikwanise kupihwa mukana wekukwereta mari inodarika bhiriyoni imwe chete nezviuru mazana mana emunyika. Nyaya iyi yaunza kusawirirana pakati pekanzuru nemasangano anomirira vagari. Vakafanobata chigaro chameya wemuHarare VaStewart Mtizwa vebato reMDC- Alliance vaudza Studio 7 kuti sezvinodiwa pamutemo vakaendesa kuhofisi yaVaMoyo chikumbiro chavo pamwe nezvakataurwa nevagari. Hatina kukwanisa kubata VaMoyo sezvo nharembozha yavo yange isiri kudairwa. VaMtizwa vaatti kanzuru yavo haikwanise kuita mabasa makuru kana vakasapihwa mvumo yekukwereta mari iyi. Vagari vainge vapihwa kusvika musi wa 7 Kubvumbi kuti vape pfungwa dzavo uye vakawanda vari kutsika madziro. Mutungamiri werimwe sangano revagari reHarare Residents Trust vaPrecious Shumba varamba zviri kutaurwa naVaMtizwa. Asi mutauriri weguta reHarare vaMichael Chideme vatiwo zvakakosha kuti kanzuru ikwereteswe mari iyi.nekuti izvi ndizvo zvinoiutwawo nemakanzuru ose pasi rino kana vachida kuita mabasa makuru. Izvi zvapikiswa nevanoona nezvekufambiswa kwemabasa mune rimwe sangano rinomiririra vagari reCombined Harare Residents Association VaReuben Akili vati kanzuru haibude pachena kuti yawana marii pazvirongwa zvakafanana nekubhadhariswa kwevanhu mari dzekumbosiya motokari muguta reHarare. Pamutemo, kana kanzuru ichida kukwereta mari inofanira kutanga yagara yobuda nechisungo chinozotambirwa nameya. Kanzuru inozozivisa vanhu kuburikidza nekushambadzira mumapepanhau uye vanhu vane mazuva makumi maviri nerimwe kuti vapindure. Kana izvi zvapera chikumburo uye zvinenge zvataurwa nevanhu zvinozoendeswa kugurukota rezvematunhu kuti rione kuti kanzuru yebvumidzwa here kana kuti kwete kukwereta mari. No media source currently available 	https://www.voashona.com/a/6533269.html
politics	VaMwonzora Vanoti Ndivo Vave paNyanga Sezvo Vachiti Vakakunda Zvine Mutsindo	VaDouglas Mwonzora vanoti vakasarudzwa zviri pachena kutsiva mushakabva Morgan Tsvangirai semutungamiri webato reMDCT pakongiresi yechimbichimbi yakaitwa nemusi weSvondo. VaMwonzora vakakunda Muzvare Thokozani Khupe, VaElias Mudzuri pamwe naVaMorgan Komichi pakongiresi yechimbichimbi yekutsiva mushakabvu Tsvangirai. VaMwonzora vaudza Studio 7 kuti vakakunda zviri pachena kunyange vakakundwa ava vari kugunun’una kuti sarudzo hadzina kufambiswa zvakanaka uye Muzvare Khupe vachiti vambomisa VaMwonzora basa. Asi Amai Khupe vakaudza vatori husiku hweSvondo kuti sarudzo hadzina kufambiswa zvakanaka vachiti VaMwonzora vakashandisa chikiribidi kuti vakunde musarudzo idzi. Izvi zvatsinhirwa neumwe wevaikwikwidza musarudzo idzi VaElias Mudzuri avo vatiwo mhirizhonga nekusavhota zvakanaka kwevanhu vaifanira kuvhota zvinhu zvisingatarisirwe mubato rakaita seravo. VaMudzuri vati havasi kutambira zvakabuda musarudzo dzanezuro vachiti chavekudikanwa ndechekuti vagare pasi sehutungamiri hwebato kuti vaone kuti votora matanho api. Mibvunzo yatatumira Muzvare Khupe nevamwe vakakwidza musarudzo idzi VaMorgen Komichi yanga isati yapindurwa. Zvichakadaro, VaMwonzora vati vatotanga basa rekuumba musangano wavo kubva zvino zvichienda mberi vakati zviri kutaurwa nevakakundwa musarudzo zvinhu zvisina musoro. Tichiri panyaya iyi, nhengo yekomiti yepamusoro muMDC Alliance, VaLovemore Chinoputsa, vaudza Studio 7 kuti kongiresi yakaitwa neMDCT haisi pamutemo sezvo vachiti paive nevanhu vashoma panevanofanira kunge varipo. Vane ruzivo nezviri kuitika muMDCT vanoti kusafamba zvakanaka kunonzi kwakaita kongiresi yebato iri kunogona kusiya bato iri ratsemuka zvakare. No media source currently available  	https://www.voashona.com/a/vamwonzora-vanoti-ndivo-vave-panyanga-sezvo-vachiti-vakakunda-zvine-mutsindo/5716091.html
politics	Zanu-PF Yotanga Musangano wePagore kuGoromonzi	Musangano wepagore weZanu-PF uri kutanga mangwana uchipera musi wesvondo pasi pedingindira rakanangana nekugadzirisa nyaya dzezvehupfumi panosvika gore ra2030 kana kuti ‘Mod­ernise, Mech­a­nise and Grow the Econ­omy To­wards Vi­sion 2030’. Vanhu vanosvika zviuru zvinomwe vari kutarisirwa pamusangano uyu. Asi kunyangwe hazvo sarudzo dziriko muna 2023, matunhu akawanda ebato iri atotanga kuti achatsvagira mutungamiri wenyika uye vari mutungamiri webato iri VaEmmerson Mnangagwa kuti vakwikwidze zvakare musarudzo idzi. Munyori anoona nezvevechidiki muZanu-PF VaPupurai Togarepi vanoti hapana chakaipa kuti vaite chisungo chekuti vati VaMnangagwa ndivo vavanoda kuti varambe vari panyanga nekuti bato ravo nderechimurenga rinotungamirwa nemunhu mumwe chete panguva imwe chete. No media source currently available Asi mutungamiri wevechidiki muMDC Youth League VaObey Sithole vanoti zviri kuitwa neZanu-PF hazvina nematuro ose sezvo vachiri vati VaMnangagwa havana chavari kuita chine musoro kusimudzira nyika. No media source currently available 	https://www.voashona.com/a/zanu-pf-yotanga-musangano-wepagore-kugoromonzi/5199049.html
sports	Sikandar odzoka kuzc	  MUTAMBI wecricket, Sikandar Raza, akasarudzwa kuti agove muchikwata cheZimbabwe Cricket icho chichaenda kunokwikwidza neBangladesh mumitambo mitatu yeone day international uye nemiviri yetest match.   Asi achange asiri muchikwata chemaChevrons icho chiri kuSouth Africa kunokwikwidza mumitambo yakasiyana iri kutanga svondo rino musi weSvondo.   Shasha iyi yange isina kusarudzwa kuti iende kunomirira maChevrons zvichitevera nyaya dzake dzekondirakiti dzainetsa, asi zvakazogadziriswa apo pakaitwa hurukuro pakati pake neZimbabwe Cricket contracts committee svondo rino.   Raza akatsanangura mamiriro aive akaita nyaya yake uye akakumbira ruregerero ndokuzvipira kumirira Zimbabwe mumitambo inotevera.   Apo maChevrons akasimuka kuenda kuSouth Africa kare kunokwikwidza mumitambo mitatu yeODI iyo ichange ichitambirwa kuKimberley uye neyeTwenty20, vanosarudza chikwata ichi vakaronga kuti vamusiye asi vachizomusarudza pakuenda kuBangladesh.    “Ndine mufaro mukuru nezvakaitika izvi uye ndinopa kutenda kuZC iyo yakwanisa kugadzirisa nyaya dzangu.   “Ndinoda kusiyana nenyaya iyi ndotanga kuita zvekuti nditambe cricket yangu kwete kufunga zvakawanda,” anodaro Raza.   Akafanobata chigaro chamanaging director weZC –  Givemore Makoni – anoti anotambira nemaoko maviri kudzoka kwaRaza muchikwata ichi.   “Tine mufaro mukuru kuti takakwanisa kuwirirana naSikandar uyo anove mumwe wevatambi vedu vepamusoro. Tinomutambira nemaoko maviri kudzoka muchikwata chedu uye tinovimba kuti patichaenda naye kuBangladesh nemimwe mitambo achatibatsira zvikuru,” anodaro.   Masvondo adarika, Raza akabuda pachena kuti akange asiri kuzotambira maChevrons kumitambo yeSouth Africa neBangladesh zvichitevera kusapihwa kondirakiti itsva neZC izvo akatumira pandemutande rake retwitter.	https://www.kwayedza.co.zw/sikandar-odzoka-kuzc/
business	Sangano reAnti-Corruption Trust of Southern Africa Roburitsa Huori paKutsvaga Rutsigiro muSarudzo	Sangano re Anti-corruption Trust of Southern Africa (ACT-Southern Africa) rakabuditsa gwaro rinoburitsa pachena kubiridzirwa kwarinoti kuri kuitwa sarudzo nevamwe vari kukwidza. Zvinonzi vamwe vari kushandisa zvekudya, zvicherwa uye dzimotokari mukuyedza kutenga mavhoti. Mukuru we sangano re Anti-Corruption Trust of Southern Africa VaAlouis Munyaradzi Chaumba vanoti kutengwa kwemavhoti kwanyanya ku dunhu reKwekwe uko kwavanoti zviri kuitwa pachena chena nevamwe vari kukwikwidza musarudzo dziri kuuya. Vati kune mumwe wevanoita zve kuchera goridhe ane mukurumbira ari kutengera hutungamiriri dzimotokari iri nzira yekuvatenga nayo kuti awane rutsigiro. Kunonzi kune vazhinji vari kugara mudzimba dzekuroja vakavimbiswa kubhadharirwa mari dzerendi. Vamwewo vakabatsirwa kunobvuta migodhi ye goridhe zvine chisimba kumugodhi weGlobe & Phoenix uri mu Kwekwe makare. Vechidiki vanonzi vari kushandisirwa doro nezvimwe zvinodhaka kuti vateverere vari kuda kutsigirwa musarudzo dziri kuuya idzi. Mumwe anoshandawoi naVaChaumba, VaObert Chinhamo vakatiwo izvi zvinowanzokonzera nyonga nyonga nekurwisana kana vadhakwa zvoshaya chazvinobatsira. Sangano reAnti-Corruption Trust of Southern Africa rinoti harizorori kuongorora nekumhan’ara zvose zviri kuitika. 	https://www.voashona.com/a/anti-corruption-trust-of-southern-africa-yofumura-huori-musarudzo/4354644.html
health	Vanhu Vanodarika Mamiriyoni Matanhatu (6M) Vafa neCovid-19 Pasi Rose	Johns Hopkins University yemuAmerica iyo iri kuongorora kupararira kwechirwere cheCovid-19 pasi rose inoti vanhu vanodarika mamiriyoni matanhatu kana kuti 6 million vafa nechirwere cheCovid-19 kubva zvachatanga kupararira pasi rose muna 2019. MuAmerica chete vanhu vanodarika zviuru mazana mapfumbamwe zvine makumi matanhatu nechimwe kana kuti 961 000 vafa nechirwere ichi. Vanhu vasina kubayiwa nhomba vakawanda ndivo vari kunzi vari kufa zvakanyanya. Zvichakadaro, bazi rezvehutano rinoti nezuro vanhu mazana mashanu nemumwe vakabatwa nechirwere cheCovid-19 kusanganisira vana vechikoro zana nemakumi matatu nevatanhatu. Vanhu makumi manomwe vanonzi vari kurwara neCovid-19 vari muzvipatara zvakasiyana siyana munyika. Bazi rezvehutano rinoti nezuro hakuna munhu akafa nechirwere cheCcovid-19 zvasiya vafa nacho kubva zvachatanga kupararira munyika muna 2020 vachiri zviuru zvishanu nemazana matatu nemakumi mapfumbamwe nevapfumbamwe kana kuti 5 399.	https://www.voashona.com/a/6475822.html
business	Mari Itsva Yotarisirwa Munyika Mukati meMasvondo Maviri	Bhanga guru renyika, reReserve Bank of Zimbabwe, RBZ, razivisa kuti richadhinda mari itsva ichange ichishandiswa mumabhanga serimwe rematanho ariri kutora mukugadzirisa nyaya yekushomeka kwemari munyika pamwe nekugadzirisa zvinhu mumabhanga nemisika yemari munyika. Gavhuna webhanga iri, zvakare vari sachigaro vekomiti yebhanga iri inoona nezvekufambiswa kwemari, yeMonetary Policy Committee, Dr John Mangudya, vati mari iyi inosanganisira madhora maviri emakoini nemadhora mashanu ebepa ichange yave mumabhanga mukati memasvondo maviri ari kutevera. Vachitaura mumushure memusangano wekutanga weMonetary Policy Committee, VaMangudya vati komiti yavo haisi kufara kuti mumaabhanga hamuna mari inokwanira munhu wese ndosaka vatora danho rekuunza mari itsva. VaMangudya vatiwo vari kuwedzera mari pamusika wemari yekunze kana kuti Interbank Rate vachiti matanho aya achederedza mitengo yezvinhu. VaMangudya vatiwo pane mari yakawanda isina zvairi kushandiswa yakangogara mumabhanga uye komiti yavo yatora danho rekuti mari iyi ishandiswe pakurima pamwe nekugadzirisa zvinhu kuti hupfumi hwenyika husimukire. Vaenderera mberi vachiti pamari yose iri mumabhanga munyika, mabhirioni gumi nemapfumbwamwe emadhora, makambani makumi mashanu chete ndiwo ane zvikamu makumi mashanu kubva muzana zvemari iyi. Munguva pfupi yapfuura, RBZ yakavhara maAccounts emakambani akaita se Sakunda, Croco neAccess Finance achinzi aishandisa mari zvisina tsarukanao uye afaingudzirwa kuti ndiwo aiita zvekutenga nekutengesa mari pamusika mutema. Sachigaro vesangano rinomirira mabhanga munyika, reBankers Association of Zimbabwe, VaWebster Rusere, vati semaonero avo, Monetary Policy Committee yabuda nematanho akanaka chose. Vanoongorora nyaya dzehupfumi vakazvimirira, VaMasimba Kuchera, vaudza Studio 7 kuti danho rekuwedzera mari mumabhanga rakanaka chose asi sezvo vanhu vange vatambura nekutengeserwa mari nemakoronyera. Vaenderera mberi vachiti zvakakosha kuti bhanga guru renyika ritorewo matanho anoshaisa makoronyera anotengesa mari mukana wekuramba achiomesera vanhu. Asi dzimwe nyanzvi munyaya dzehupfumi dzinoti nyika inofranirwa kungwarira kuti munyika musawanzwe, akana kudhinda mari inodarika hupfumi hwenyika, sezvo izvi zvichikonzera kuparara zvakanyanya kwesimba remari munyika. No media source currently available 	https://www.voashona.com/a/zimbabwe-new-currency-expected-in-two-weeks/5144185.html
politics	Dzimwe Nyika Dzobatana neVanhu muZimbabwe Mukuvigwa kwaVaTsvangirai	Vamiriri vedzimwe nyika muZimbabwe vakwanisa kubatana neruzhinji rweZimbabwe kumusha kwemutungamiri weMDC, VaMorgan Tsvangirai. Vamiri ava vanosanganisira venyika dzinoti America, Britain, Sweden nedzimwe nyika. Nyanzvi munyaya dzezvematongerwo enyika uye vachidzidzisa paHuddersfield College kuBritain, Doctor Nkululeko Sibanda, vanoti huwandu hwevanhu pamwe chete nekuwanda kwevamiriri vedzimwe nyika kunoratidza kuti VaTsvangirai vange vari mutungamiriri anodiwa uye nyika zhinji dzange dzichivaona saivo mutungamiriri weZimbabwe chaiye. Mumwe ange aripo pakuvigwa kwaVaTsvangirai mutungamiri webato rinopikisa muKenya, VaRaila Odinga, avo vanoti vakatanga kuziva VaTsvangirai muna 1993. No media source currently available 	https://www.voashona.com/a/zimbabwe-diplomats-attend-morgan-tsvangirais-funeral/4262559.html
health	Madhokotera neVakoti Voshanda Hana Dzichirova Vachityira Kubatwa neCovid-19	Huwandu hwevanhu vari kufa pamwe nekubatwa nechirwere che Covid-19 hwava kupa kuti vashandi vanobatsira vanhu vanenge vachirwara nedenda iri, vapindwe nekutya, vachityira kuti vanogona kupinzwawo munjodzi nechirwere ichi, icho chava kuita chamurambamhuru munyika. Vashandi vezvehutano vanoti vave kusangana nevanhu vane chirwere ichi nguva dzose pavanenhge varipabasa sezvo huwandu hwevanhu vanenge vachibatwa nechirwere ichi huru kuramba huchikwira Mumwe mushandi wezvehutano, uye vari munyori wezvehutano muMD Alliance, Dr Henry Madzorera, vati vari kusiririswa zvikuru nehuwandu hweavo vari kufa nechirwere cheCovid-19. VaMadzorera vati vashandi vezvehutano vanotoda kubatsirwa mukugadzikana kwepfungwa nekuti zvavari kuona vari pabasa zvinotyisa. VaMadzorera, avo vakambove gurukota rezvehutano muhurumende yemubatanidzwa, vatiwo apo vashandi vezvehutano vanenge vodzokera kumba, vanenge vakutyirawo kutapurira mhuri dzavo kana vachinge vabatwa nedenda iri asi risati rabuda pachena. Asi VaMadzorera vati sevashandi vezvehutano varikutorawo matanho ekuderedza njodzi iyi sezvo riri basa ravo rekubetsera vanenge vachirwara Mumwe mukoti anoshanda muguta reHarare, VaSimbarashe James Tafirenyika, avo vanotungamira Zimbabwe Urban and Rural Council Nurse Worker’s Union, vati zvinhu zvinotyisa zvakanyanya kuenda kubasa. Asi vati kubaiwa kwavakaitwa nhomba kwakadzikamisa hana yavo. VaTafirenyika vatiwo zvakakosha kuti vashandi vezvehutano vapiwe zvekushandisa zvakakwana kuitira kuti vasabatwe neCovid-19 apo vanenge vachibetsera veruzhinji. VaTafirenyika vatiwo zvakakosha kuti vashandi vezvehutano vese vapiwe zvekufambisa kuitira kuti vasasangane neveruzhinji. Mumwe mugari wemuHarare, VaGodknows Homwe, vati vashandi vezvehutano vanofanirwa kuwedzerwa mari dzemihoro sezvo vari kubata basa rakakosha huye rinotyisa. Bazi rezvehutano rakazivisa nezuro kuti vanhu makumi matanhatu nevaviri vakafa nechirwere cheCovid-19, izvo zvakasvitsa huwandu hwevanhu vafa nechirwere ichi pazviuru zviviri nemazana masere nevapfumbamwe 2809. Vanhu vabatwa nechirwere ichi munyika yose vave zviuru makumi mapfumbamwe nechimwe nezana nemakumi maviri,91,120 , zvichitevera kubatwa kwevanhu zviuru zviviri nemazana manomwe nevashanu 2705 nezuro wakare. Kusvika nezuro, hurumende inoti vanhu vabaiwa nhomba yekutanga vakange vave miriyoni imwechete nezviuru mazana maviri makumi mapfumbamwe nezviviri nemazana matanhatu nemakumi mana nevaviri, 1 292, 642 Vanhu vabaiwa nhomba yepiri vave zviuru mazana matanhatu nemakumi mashanu nezvitanhatunemazana maserenemakumi matatu, 656 830. Huwandu uhwu hunogona kukwira apo hurumende ichazivisa zvabuda muongororo dzanhasi. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhutu kubva muzana kuitira kuti chirwere ichi chisarambe chichipararira munyika. No media source currently available  	https://www.voashona.com/a/zimbabwe-doctors-and-nurses-worried-about-being-infected-with-coronavirus/5975584.html
politics	VaChamisa Vanoti Zimbabwe Ichange Yave neMutungamiri Mutsva Musi weChipiri	Mutungamiri weMDC Alliance, VaNelson Chamisa, vaita musangano kuChibuku Stadium kuChitungwiza uko vaudza veruzhinji kuti Zimbabwe ichange yave nemutungamiri mutsva svondo rinouya. Vachitaura kumhomho yevanhu vaungana muChibuku Stadium kuChitungwiza, VaChamisa vati yasvika nguva yekuti zvinhu zvishanduke munyika, izvo vati zvichaitika svondo rinouya mushure mesarudzo. VaChamisa vaudza vanhu kuti havana moyo murefu sezvaive zvakaita vaimbove mutungamiri weMDC-T, muchakabvu Morgan Tsvangirai, uye vayambira mutungamiriri wenyika, VaEmmerson Mnangagwa, vachiti zvekudzvanyirira vanhu zvakapera uye hazvichaitiki zvekare nekuti nguva yekuchinja zvinhu yasvika. “Vana Chiwenga nanaMnangagwa ngavanzwisise nyaya iyi kuti vanhu veZimbabwe havadi zvemhirizhonga. Vanhu ava ndivo vakatidenha. Vakatidenha nekutadza kutongwa kwavo; vakatidenha nekusatevedzera mutemo kwavo; vakatidenha nekubira pasarudzo kwavaiita,” VaChamisa vaudza vanhu. Asi VaChamisa vati vanokudza vakuru vakaita semutungamiriri we Zapu, VaDumiso Davengwa, nekuti ndivo vakarwira rusununguko rwenyika. VaChamisa vatiwo kudzoka kweavo vakange vambobuda muMDC-T vakaita saVaTendai Biti naVaWelshman Ncube, chiratidzo chekuti MDC-T ndiwo musha wevanhu wega. VaChamisa vatsananguriravo vanhu pamusoro pezita rebato ravachashandisa pasarudzo vachiti bato reMDC-T rasimba kubva zvarakange riri parakaumbwa. VaChamisa vati Zanu-PF yange ichida kuti varamwe sarudzo kuitira kuti igosara iri yega musarudzo. Vavimbisa mapurisa nemasoja kuti kana vakakunda musarudzo vachagara zvakanaka kupfuura zvavari pari zvino. Musangano uyu wange uri wechitanhatu wavaita muzuva rimwe, uye uri wechimakumi manomwe nepfumbamwe mumwedzi miviri vachitsvaga rutsigiro. No media source currently available 	https://www.voashona.com/a/zimbabwe-mdc-alliance-nelson-chamisa-holds-rally-at-chitungwiza-chibuku-stadium/4501357.html
health	Nyanzvi yeZvehupfumi Inoti Haione Makambani eMunyika Achikwanisa Kugadzira zveKudzivirira COVID-19 Zvakakwana	Imwe nyanzvi mune zveupfumi inoti nekuda kwemamiriro akaita zvinhu munyaya dzezveupfumi munyika, haioni makambani emunyika achikwanisa kugadzira zvikwanisiro zvinodiwa mukudzivirira kutapuriranwa kwehutachiwana hwecoronavirus. Zvinodiwa zvinosanganisira magorovhosi, zvekuvharisa miromo nekumeso (masks), zvekuzora zvinouraya hutachiwana (sanitizers) kanawo mbatya dzinodzivirira (protective suits) izvo zvinodiwa mukudzivirira kutapuriranwa pamwe nekuparadzirwa kwehutachiwana hwe coronavirus. VaMasimba Kuchera, avo vanoshanda vakazvimirira, vanoti makambani akwanda emunyika haasi kushanda zvakakwana, uye vanhu vakawanda vave kuzvishandira izvo zvavanoti zvinoderedza huwandu hwezvinhu zvingagadzirwe munyika nemakambani kana dambudziko rechirwere ichi rakazokura. Nyika dzakawanda dzine dambudziko rechirwere che COVID-19 kusanganisira America, dziri kuchema nekushaya zvekudzivirira kutapuriranwa kwechirwere ichi zvakakwana zvekuti mamwe makambani anobika doro muAmerica ave kutobatsirawo kuburukidza nekugadzira hand sanitizer. Nyika zhinji kusanganisirawo Zimbabwe, dziri kutowana rubatsiro kubva kunyika yeChina, iyo iri kutumira zvekushandisa izvi asi zvinonzi nevamwe zvinogona kuzononoka kusvika kwazvinenge zvichidiwa nekukasika. Hurumende yeZimbabwe iri kuti yakagadzirira zvakakwana kudzivirira kupararira kwehutachiwana hwecoronavirus. No media source currently available 	https://www.voashona.com/a/zimbabwe-economy-health-coronavirus-masimba-kuchera/5343026.html
health	Matare eDzimhosva Ovhiringwa neChirwere cheCovid-19	Judicial Service Commission (JSC) yavhara matare mumadhorobha matanhatu mushure mekunge vashandi vemumatare aya vabatwa nechirwere che Covid-19. JSC yavhara matare amajisitireti, kuBindura, Chinhoyi, Kariba, Karoi, Mt Darwin neMutare uko kwavharwawo dare repamusoro. Munyori weJSC, VaWalter Chikwanha, vati vatora danho iri kuti matare aya ambofiritwa nemishonga inodzvirira kupararira kweCovid-19, kuvheneka vashandi pamwe nekuita ongororo yekutsvaga chakapa kuti denda iri ripinde mumatare aya. Vati vanoda kukwidza nyaya dzavo kumatere, magweta nevamwe vanoda rubatsiro kumatare aya vanofanira kubata vatongi vakuru munzvimbo dzavo, Registrar Additional Sheriff kana Assistant Master uye mafoni evanhu ava achaiswa pamatare avharwa aya. VaChikwanha havana kutaura kuti vanhu vangani vakabatwa neCovid 19 kumatare avharwa aya asi vati vari kushanda nebazi rezvehutano kugadzirisa kuti avhurwe uye veruzhinji vachaziviswa kuti matare aya achavhurwa rini. VaChikwanha vati JSC iri kutora matanho ese anokurudzirwa neWorld Health Organisation nebazi rezvehutano kudzvirira kupararira kweCovid-19 kumatare ose ari kushanda. Vatiwo vave kusimbaradza kupfekwa kwemamasiki, kugeza maoko nekushandisa maSanitizer kuti munhu apinde mumatare. Kunyange hazvo hurumende yakati mapazi ayo anofanira kuderedza huwandu hwevashandi vanoenda kubasa kusvika pazvikamu makumi mana kubva muzana, VaChikwanha vati havagoni kuita izvi nekuti matare anoita basa rakakosha. Gweta rinoshanda neZimbabwe Lawyers for Human Rights kwaMutare, Amai Peggy Tavagadza, vaudza Studio 7 kuti hongu danho ratorwa neJSC rakanaka chose asi rinofanirawo kuitirwa kuvasungwa, mapurisa navose vanoshandisa matare. Vatiwo JSC ngaifambirane nenguva kuti vanhu vatongwe pachishandisa muchina yechizvino zvino vasingasangane nevamwe mumatare. Mutungamiri wesangano reMedical and Dental Priivate Practitioners of Zimbabwe Association, Dr Johannes Marrisa, vati hurumende inofanira kuvheneka vanhu vakawanda kuti izive huwandu hwevanhu vane denda iri. Vaive gurukota rehutano panguva yehurumende yemubatanidzwa, Dr Henry Madzorera, vaudza Studio 7 kuti kuwanda kuri kuita Covid-19 kunokonzerwa nekuti matanho ekudzivirira denda iri haasi kutevedzwa vakatiwo hurumende inofanira kuwanisa vanhu zvekufambisa vachiti vanhu vari kutapuriranawo denda iri vari mimitsetse yemabhazi. Nezuro vanhu mazana manomwe nemakumi matanhatu nevatanhatu vakabatwa neCovid -19 izvo zvakasvitsa huwandu hwevanhu vabatwa neCovid-19 munyika yose pazviuru makumi mana nezvitauru nemazana mana nemakumi masere (43, 480 cases). Munhu mumwe chete akafa neCovid-19 nezuro,izvo zvaskavitsa huwandu hwevanhu vafa neCovid-19 munyika yosepachiuru nemazana matanhatu nemakumi mapfumbabwe nevaviri, 1 692. Kusvika nezuro vanhu vainge vabaiwa nhomba yekutanga vave zviuru mazana manomwe nemagumi zvishanu nemakumi mashanu nevatanhatu, 715 056 uye vabaiwa nhomba yepiri vave zviuru mazana mana nemakumi mashanu nechimwe nemazana manomwe nemakumi mapfumbamwe nevatatu, 451 793. Huwandu uhu hunotarisirwa kukwira nhasi manheru apo hurumende ichaburitsa zvayawana nhasi. Hurumende inoti ine hurongwa hwekubaya nhomba vanhu mamiriyoni gumi senzira yekudzivirira kupararira kweCovid-19. No media source currently available 	https://www.voashona.com/a/zimbabwe-courts-affected-by-covid-19/5941486.html
politics	Maitiro eMapurisa Ane Rusarura Otsamwisa MDC-T	No media source currently available Mapurisa ekuKaroi, mudunhu reMashonaland West, arambidza MDC inotungamirwa naVaMorgan Tsvangirai kuita musangano nevatsigiri vayo munhandare yeChikangwe. Musangano uyu wanga uchifanirwa kuitwa neMugovera, asi mapurisa anozi apa zvikonzero zvinonzi hazvina kutsanangurwa. Mutauriri weMDC-T, Vaobert Gutu, vanoti musangano uyu, uyo wanga uchitarisirwa kutaurwa nemumwe wevatevedzeri vaVaTsvangirai, VaNelson Chamisa, wanga wakanangana nekukurudzira nhengo dzebato ravo kuti dziende nehuwandu hwadzo kunonyoresa kuitira kuti dzigozokwanisa kuvhota musarudzo dzegore rinouya. Izvi zvinoitika panguva iyo mutungamiri wenyika uye vari mutungamiri weZanu PF, VaRobert Mugabe, vari kutarisirwawo zvakare kutaura pamusangano wevechidiki veZanu PF uri kuitirwa pamuzinda webato iri muHarare neMugovera. VaGutu vanoti zviri kuitwa nemapurisa zvinorwadza sezvo nyika yatarisana nesarudzo, uye mapato ose ezvematongerwo enyika achitarisirwa kupinda mumativi mana enyika zvisina dambudziko kuti asangane nevatsigiri vawo. Studio7 haina kukwanisa kunzwa divi remapurisa panyaya iyi.	https://www.voashona.com/a/zimbabwe-politics-mdct-police-karoi/4059291.html
health	VanaChiremba Vanoti Vave Kungorapa Vari Kurwarisa neKushaya Zvikwanisiro	Vanachiremba vakuru avo vakaratidzira nemusi weChitatu kuchipatara cheParirenyatwa mabasa vanoti vari kurapa vanhu varikurwarisisa chete sezvo vachiti hurumende iri kutadza kuvapa zvikwanisiro zvekuti vaite basa ravo nemazvo. Zvichakadai, kuramwa mabasa uku kunonzi kwapararirawo kune zvimwe zvipatara zvehurumende muHarare. Vanachiremba vakuru vari kuramwa mabasa vanoti hapana chine musoro chakabuda mumusangano wavakaita negurukota rezvehutano VaObediah Moyo. Mumwe wavanachiremba vakuru vepachipatara cheParirenyatwa, Doctor David Chimuka, vakaudza Studio 7 kuti parizvino vari kungorapa varwere vari kurwarisisa muzvipatara zvehurumende sezvo hurumende iri kutadza kuvapa michina yekushandisa pamwe nemishonga yekurapisa varwere. Mumwe chiremba wepaParirenyatwa, Doctor Shingai Chiurunge, vati vave kungopa varwere mapepa ekuti vakwanise kunotenga mishonga yekuti varapwe kana kuti ma prescription sezvo muzvipatara zvehurumende musina mishonga iyi. Vamwe vanachiremba vekune zvimwe zvipatara zvehurumende zvakaita seHarare General Hospital neChitungwiza General Hospital vakaudza Studio 7 parunhare kuti havachakwanisiwo kuita basa ravo sezvo vakatarisana nematambudziko akafanana neanachiremba vekuParirenytwa. Vamwe vanachiremba vepa Harare General Hospital vakati vave kungorapawo varwere vari kurwarisisa sezviri kungoitwa paParirenyatwa vachiti bandiko reIntensive Care Unit, kana kuti ICU, iro ranga rave nemasvondo akati kuti risingashande, ratovhurwa neChina kuitira kuti anachiremba vakuru vakwanise kurapa varwere varikurwarisisa chete. Anachiremba ava vanoti kunyange hazvo vavhura bandiko reICU iri, vari kusangana zvakare nematambudziko ekushayikwa kwemimwe michina pamwe nemishonga yekurapisa varwere. Asi gurukota rezvehutano, VaObediah Moyo, vakaudza Studio 7 parunhare kuti bazi ravo riri kuyedza pose parinogona napo kuti ritsvage mari yekutenga mishonga yekupa varwere pamwe nekugadzirisa mimwe michina inonzi yakafa kuti anachiremba vakwanise kuishandisa. VaMoyo vakatiwo dambudziko ravainaro sehurumende nderekushaya mari yekunze yekutenga zvimwe zviri kudiwa nanachiremba ava kunyange hazvo vati vari mubishi rekuedza kuti vataure nagavhuna webhanga guru renyika VaJohn Mangudya kuti bazi rezvehutano rikwanise kupihwa mari yekunze kuti vatenge zviri kudiwa izvi. No media source currently available 	https://www.voashona.com/a/vanachiremba-vanoti-vave-kungorapa-vari-kurwisa-nekushaya-zvikwanisiro/4829365.html
health	Hurumende Yotenda Kuti Vanhu Vave Kufa neKuratidzira kwaVanaChiremba	Sangano rinomirira ana chiremba vehurumende avo vari kuramwa mabasa parizvino rinoti munyika mungangosara musina anachiremba zvichitevera kudiwa kuri kuitwa madhokotera nezvipatara zviri kunze kwenyika. Mashoko aya anouya apo hurumnde yave kutenda kuti varwere vari kufa muzvipatara zvehurumende nekuda kwekutaridzira kwavanachiremba vave nemavhiki matatu vachiratidzira. Vachitaura nevatori venhau mu Harare neChina, mutauriri Zimbabwe Hospital Doctors Association, VaFrancis Rwodzi, vati kuramwa kwemabasa nana chiremba kucharamba kuchienderera mberi zvichitevera kutadza kuwirirana kuri kuita ana chiremba nehurumende panyaya yekuwedzerwa kwemari dzemihoro. Madhokotera ari kuramwa mabasa anoti anoda kuwedzerwa mari yaari kutambiriswa kubva pamadhora mazana maviri nemakumi masere nemaviri ($282) kusvika pamadhora chiuru nemazana maviri ($1200) asi hurumende inoti homwe yayo yakabooka zvekuti haikwanise kupa ana chiremba ava mari dzavari kuda idzi. Zvichakadai, VaRwodzi vati zvipatara zvekunze kwenyika zvizhinji zvirikukoka ana chiremba vemuZimbabwe kuti vanoshandira kuzvipatara izvi zvavati zvichaita kuti hupenyu huomere veruzhinji. VaRwodzi vati hurumende haina hany’a neraramo yavana chiremba uye vanoti hurumende inokoshesa kupa mari yakawanda kumadzishe asina basa guru raanoita muhupenyu hwevanhu ichisiya kubhadhara madhokotera zvine mwero. Zvichakadaro, munyori mukuru mubazi rezvehutano Dr Gerald Gwinji vanoti vanachiremba vari kuramwa mabasa vanofanira kuti vadzokere kumabasa. Vachitaura nebepanhau reHerald Dr Gwinji vanoti varwere vave kufa muzvipatara zvehurumende nenyaya yekuramwa mabasa kwavanachiremba. Dr Gwinji vanoti zvipatara zvehurumende zvinokwanisawo kudaidza vanachiremba kubva kumauto. Asi vanoti zvakakosha kuti vanachiremba vadzokere kumabasa nhaurirano dzichiitwa. Mashoko aDr Gwinji anoteverawo kurudziro yakapihwa negurukota rezvehutano Dr david Parirenyatwa yekuti vanachiremba vadzokere kumabasa asi hurukuro dzichienderera mberi. Asi mashoko aya anenge akatowedzera peturu mumoto nekuti vanachiremba muzvipatara zvekumatunhu makuru nemadiki vakabva vatangawo kuramwa mabasa. Sangano rakazvimirira reZimbabwe Peace Project raburitsawo mashoko richiti riri kushushikana nekuramwa mabasa kwavanavanachiremba richiti vanhu vave kurasikirwa nehupenyu. Sangano iri riri kuti riri kushushikana nemashoko akabuda mubepanhau reThe Southern Eye Newspaper nezuro ekuti pane varwere vana vakashaya kuMpilo nenyaya yekuramwa mabasa kwavanachiremba. Mune imwewo nyaya, sangano revanotengesa mumigwagwa re National Vendors Union of Zimbabwe, kana kuti Navuz, rinoti harisi kutambira hurongwa hwekanzuru yeHarare hwekuda kubvisa vanotengesa mumigwagwa pakati pedhorobha. Munyori musangano re Navuz, VaSamuel Wadzayi, vati sangano ravo, iro ravati rine nhengo dzinodarika zviuru gumi nezvitatu, riri kushushikana zvikuru nehuruongwa hwekanzuru iyo iri kuda kubvisa vese vanotengesera mumigwagwa mudhorobha. VaWadzayi vati sangano ravo rine nzira dzakawanda dzarichashandisa kurwisana nezviri kurongwa nekanzuru iyo yavati yakaronga kluvadzinga ichishanda pamwechete nemauto. Hatina kukwanisa kutaura naMeya we Harare, VaBernard Manyenyeni kana mutauriri wekanzuru VaLeslie Gwindi, kuti tinzwe divi rekanzuru panyaya iyi asi kanzuru inogara ichimhanyisana nevanotengesera mumigwagwa nguva nenguva. Mune imwewo nyaya zvakare, bhodhi resangano rinoshanda rakazvimirira re Crisis in Zimbabwe Coalition rinoti harisi kuzosuduruka pachisungo charo chekuti mutungamiri wesangano iri, VaMcDonald Lewanika, vasiye basa pakupera kwegore panopera nguva yavakasainira kuti vange vari mutungamiri wesangano iri. Sachigaro webhodhi re Crisis in Zimbabwe Coalition, VaDewa Mavhinga, vakaudza vatori venhau muHarare neChina kuti nyangwe zvazvo panga paine mukana wekunyorerana patsva kuti VaLewanika vapinde muchibvumirano chitsva, bhodhi ravo rakawona zvakakodzera kuti VaLewanika vasiye basa sezvo pane humbowo hwekuti havana kufambisa zvakanaka mari yesangano iri. Zvichakadaro, VaLewanika vanoti vari kuronga musangano mukuru wemasangano ese anove nhengo dze Crisis in Zimbabwe Coalition uchaitwa mwedzi uno uine chinangwa chekuchinja zvakabvumiranwa nebhodhi resangano iri asi VaMavhinga vati musangano uyu hauna zvaunoreva uye vati uri kunze kwemutemo. Mune imwe nyaya nemusi weChina wakare, mapositori gumi neumwechete vakabatwa vaine mhosva yekurova mapurisa nevatori venhau kuBudiriro uye vamwe vavo makumi maviri nevatanhatu vawanikwa vasina mhosva nedare. Vabatwa nemhosva ava vatongerwa kugara mujeri kwemakore mana. Mapurisa nevatori venhau vakarohwa nemapositori aya kuBudiriro mushure mekunge mapositori aya apomerwa mhosva yekutyora kodzero dzevana zvinosanganisira kurambidza vana kuenda kuchikoro.	https://www.voashona.com/a/zimbabwe-economy/2518119.html
politics	VaChamisa Voenda kuMatare Vachipikisa Zec Yakati VaMnangagwa Vakakunda Musarudzo	Nyanzvi munyaya dzebumbiro remitemo yenyika dzinoti kana MDC Alliance ikakwidza nyaya yayo kumatare edzimhosva yekuti VaNelson Chamisa vakakunda mutungamiri weZanu PF, VaEmmerson Mnangagwa, izvi zvinomisa kugadzwa kwaVaMnangagwa. VaChamisa vanoti vari kuronga kuenda mutare kunopikisa zvakaburitswa neZimbabwe Electoral Commission, Zec, vachiti vane humbowo hunoratidza kuti vakakunda VaMnangagwa zvine mutsindo. Bumbiro remitemo yenyika rinopa vanenge vasina kufara nezvebuda musarudzo mazuva manomwe kubva panozviswa zvabuda musarudzo kuti vakwidze nyaya yavo kumatare. Kana izvi zvisina kuitika zvinoreva kuti vanenge vakunda musarudzo vanogadzwa semutungamiriri wenyika mukati memazuva mapfumbamwe kubva pazuva raitwa sarudzo. Vari kuziva zviri kuitika zvakare vari gweta muMDC Alliance, VaJacob Mafume, vaudza Studio 7 kuti MDC Alliance iri kuenda kumatare neMuvhuro kana Chipiri kuitira kuti inopikisa zvakaziviswa neZec. Asi nyanzvi munyaya dzebumbiro remitemo yenyika, uye vari mutungamiri weNational Constitutional Assembly, VaLovemore Madhuku, vachitaura senyanzvi yemitemo vanoti kuti MDC Alliance ibudirire panyaya iyi, inofanira kuburitsa humbowo hwemagwaro ekuzvivisa zvakubuda musarudzo panzvimbo yega yega yakavhotera vanhu munyika uye magwaro avo anofanira kufanana neeZec pamwe nevamwe vakapinda musarudzo idzi. VaMadhuku vanoti matare anosungirwa kupedza nyaya iyi mukati memasvondo maviri uye panguva iyi VaMnangagwa ndivo vanenge vari mutungamiriri wenyika. Vanoongorora zvematonerwo enyika vakazvimirira, VaJoy Mabenge, vaudza Studio7 kuti sekunzwa kwavari kuita, MDC Alliance ine humbowo hwekuti sarudzo idzi dzakabiridzirwa, uye kana humbowoi uhwu hukatambirwa nematare bato iri rinogona kubudirira. Asi vanoti zvinogana kunetsa kana MDC Alliance ikatadza kuburitsa humbowo. Sachigaro veZec, Amai Priscilla Chigumba, vakati VaMnangagwa vakawana 50.8 percent, ukuwo VaChamisa vachiwana 44.3 percent musarudzo yemutungamiriri wenyika yaikwikwidzwa nevanhu makumi maviri nevatatu, kusanganisira VaMadhuku.	https://www.voashona.com/a/experts-discuss-the-way-forward-following-presidential-results-disputes/4514764.html
politics	Zimbabwe Yokurudzirwa Kuremekedza Kodzero dzeVanhu Isati Yatambirwa Kuva Nhengo yeCommonwealth	Chikwata chesangano reCommonwealth icho chiri munyika kuongorora kuti Zimbabwe yodzorwa musangano iri here kana kuti kwete, chiri kusangana nehurumende, mapato anopikisa nemasangano anoshanda akazvimirira. Asi nyanzvi munyaya dzezvematongerwo enyika nekudyidzana nedzimwe nyika dzinoti zvakakosha kuti hurumende iremekedze kodzero dzevanhu pamwe nehutongi hwejekerere kuti kuti itambirwe zvakare muCommonwealth. Chikwata chenyika dziri mugungano reCommonwealth chiri munyika chiri kuenderera mberi nehurukuro nemapato nemasangano akasiyana siyana. Vataura neStudio 7 vakawanda vanoti hapana chakaipa kuti Zimbabwe idzorwere mugungano iri asi inofanira kuremekedza kodzero dzevanhu. VaTabani Mlambo avo vanogara kuChipinge East, ndemumwe ane muonero uyu. Mukururu wesangano reZimbabwe Human Rights NGO Forum iro raita hurukuro nechikwata ichi, Doctor Musa Kika vati vanotsigira kudzokera kweZimbabwe muCommonwelath asi.. Dr Kika vaudza Studio 7 kuti havashamisiki kuti nhengo gumi dzeCitizens Coalition for Change idzo dzange dzave nemwedzi mishanu dzichinyimwa mukana wekubvisa mari yechibatiso panyanya yadziri kupomerwa yekukonzera mhirizhonga kuNyatsime dzapihwa mukana uyu nhasi nekuda kwekuti chikwata cheCommonwealth chiri munyika. Asi gurukota rezvemitemo VaZiyambi Ziyambi vakaudza Studio 7 kuti hurumende haipindire panyaya dzinenge dziri kumatare. Mukuru weMedia Centre, VaErnest Mudzengi vati zvakakosha kuti vatori venhau vashande vakasungunuka Commonwealth isati ambundira Zimbabwe. Pari zvino chikwatai ichi chiri kuita musangano neZanu PF uye chiri kutarisirwa kuita hurukuro nemapato eMDC Alliance inotungamirirwa naVaDouglas Mwonzora neCCC inotungamirirwa naVaNelson Chamisa. Mutauriri weMDC Alliance, VaWitness Dube, vaudza Studio 7 kuti bato ravo rinoda chose kuti Zimbabwe ipinde muCommonwealth nekuti iri kurasikirwa zvikuru. Mutauriri weCCC, Muzvare Fadzayi Mahere vati bato ravo richazivisa veruzhinhi parimire munguva inotevera. Mukuru mubazi reZanu-PF rezvekuburitswa kwemashoko VaTafadzwa Mugwadi vat Nyanzvi munyaya dzezvekudyidzana kwenyika zvakare vachishanda nesangano reZimbabwe Democracy Institute, VaBekezela Gumbo vaudza Studio 7 kuti Zimbabwe ingona kudzorwa muCommonwealth kana pakatariswa nzira dzakashandiswa pakapinda dzimwe nyika dzakaita sana Rwanda. Hatina kukwanisa kutaura nemutungamiriri wechikwata cheCommonwealth Muzvinafundo Luis Franschesci. Asi vachitaura mumusangano wavaakaita negurukota rezvekudyidzana nedzimwe, VaFrederick Shava nezuro vakati vachaedza nepavanogona kubatsira Zimbabwe kudzoka muCommonwealth. VaShava vange vasiri kudaira nharembozha yavo asi Studio 7 ine hurukuro yayakaita nemutauriri wemutungamiri wenyika VaGeorge Charamba nezvenyaya iyi yatichakupai muzvikamu zvinotevera. VaCharamba vanoti donzvo reZimbabwe ndseekudyidzana nenyika dzose. Vaimbove mutungamiriri wenyika, VaRobert Mugabe, vakaburitsa Zimbabwe muCommonwealth mushure mekunge Zimbabwe yambomiswa kuve nhengo yesangano iri ichipomerw mhosva yekutyora kodzero dzevanhu muna 2003. Asi zvichitevera kupidigurwa kwehurumende yaVaMugabe, VaMangagwa vakaisa chikumbiro kusangano iri kuti Zimbabwe idzoke izvo zvazoita kuti Commonwealth itumire chikwata ichi. No media source currently available 	https://www.voashona.com/a/6835440.html
politics	Mumwe weVechidiki Anorwira Kodzero dzeVanhu Otyorwa Gumbo Mushure Mekupambwa neVasori	Mumwe wevari kutungamira nyaya yekuratidzira kusatambira kuparurwa kwemari yemabond notes, VaIshmael Kauzani, vakapambwa nevanofungidzirwa kuti vasori vakarorwa zvakaipisisa uye kutsikwa gumbo nemotokari richibva ratyoka. VaKauzani vari muchipatara chemuHarare mu “intensive care unit” munorapwa vanenge vachirwarisa. Mukoma wavo, VaGodfrey Kauzani, vakaurayiwa nevanofungidzirwa kuti vasori muna 2008 apo panonzi pakaurayiwa vechidiki vakawanda veMDC-T munguva yesarudzo dzemutungamiri wenyika dzechipiri kana kuti run off. Vamwe vechidiki vatanhatu vakasungwawo nemusi weChitatu vachinzi vaikurudzira vanhu kuti vasatambire mabond notes vakapihwa mukana wekubvisa mari yechibatiso inosvika zana remadhora. Pane vakapihwa mukana wekubvisa mari yechibatiso, pane mukomana ane makore gumi nemashanu anonzi Costa Zvokusekwa. NeChina vamwe vechikwata cheTajamuka vatatu vanosanganisira VaPromise Mkwananzi vakasungwa neMuvhuro vakapihwawo mukana wekubvisa mari yechibatiso inosvika madhora mazana maviri. Vose vari kusungwa vari kupomerwa mhosva yekutyora chikamu chechimakumi matatu nenomwe chemutemo weCriminal Law (Codification and Reform) Act vachinzi vari kukurudzira mhirizhonga uye kuita musarinya. Magweta ari kumirira vanhu ava inhengo dzeZimbabwe Lawyers for Human Rights, VaObey Shava naVaJeremiah Bamu. VaShava vaudza Studio 7 kuti kunyangwe vanhu vakapihwa mukana wekubvisa mari yechibatiso vari kushaya mari kumabhanga zvopa kuti vasungwe vagare mujeri kwenguva yakareba. No media source currently available  	https://www.voashona.com/a/zimbabwe-matongerwo-enyika/3621072.html
health	Varwere Votambura Zvichitevera Kuramwa Mabasa Kuri Kuitwa Muzvipatara	Varwere vari kuchema chema zvikuru kuhurumende kuti igadzirise zviri kudiwa nanachiremba kuitira kuti vasarasikirwe nehupenyu hwavo. Varwere vanotiwo kuramwa basa kwavana chiremba kuri kuisa hutano hwavo parumananzombe. Pashanyirwa chipatara cheHarare Hospital nhasi neStudio7 varwere vanorwarisa chete ndivo vange vachibatsirwa vamwe vachinzi vadzokere kumba vozorapwa kana vana chiremba vadzoka kubasa. Amai Sekai Ganyani Mushandu, avo vane mwana ane dambudziko remoyo, vanoti havachaziva zvekuita nemwana wavo uyo anonyorerwa mishonga mwedzi wega wega. Amai Mushandu vati chikumbiro chavo ndechekuti hurumende igadzirise zviri kunetsa kuitira vanaChiremba vadzokere pamabasa. Amai Previous Sachinda, avo vaenda kunorapwa kuHarare Hospital vakadzokera kumba vasina kuwana rubatsiro, vaudza Studio7 kuti varwadziwa zvikuru kudzorerwa kumba vachidzimbikana nemuviri. Vamwe amai varamba kudomwa nezita vane mwana ane mazuva matanhatu azvarwa, pachishandiswa oparesheni sezvo matumbu ake aive akazvimba, vati vana chiremba havasi kuuya nguva dzese kuzowona vana vari muwadhi mavo izvo zvoitawo kuti vatyire hutano hwemwana wavo Mukuru weHarare Central Hospital, Amai Peggy Zvavamwe, vaudza Studio 7 parunhare kuti vanachiremba havasati vadzoka kumabasa. Amai Zvavamwe vati vanga vari kupinda mumusangano wekuongorora kuti kuramwa mabasa uku kuri kuvhiringa varwere zvakadii. Munyori mubazi rezveutano, Dr Gerald Gwinji, vaudza Studio 7 kuti kuramwa basa kwanachiremba uku kuri kukanganisa mabasa ezveutano. VaGwinji vati bazi ravo richiri kukukurukura nehurumende kuti vangagadzirisa sei dambudziko asi vakatiwo chikumbiro chavo kunana Chiremba ndechekuti dai vakwanisa kudzokera kumabasa hurumende ichigadzirisa zvichemo zvavo. Zimbabwe Hospital Doctor’s Association inoti nhengo dzayo dzinodarika chiuru dziri kuramwa mabasa. Zvichemo zvanachiremba ava zvinosanganisira mari shoma pamwe nekusapiwa mukana wekuti vatenge mota pasina kubhadhariswa mutero kubva kunze kwenyika kuitira kuti vafambe nyore vachienda kubasa. No media source currently available 	https://www.voashona.com/a/zimbabwe-doctors-continue-striking-defying-state-plea-for-them-to-return-to-work/4298830.html
sports	Mbappe oshuvira Kante	Saint-Germain, Kylian Mbappe, anoti akaedza kukurudzira N’Golo Kante weChelsea kuti auye kuzotambira chikwata chekuLigue 1 apo vaviri ava vaive kumutambo weWorld Cup.   Mbappe, uyo ane makore 19 okuberekwa, akaudza muridzi wePSG Nasser Al-Khelaifi kuti atenge mutambi uyu kubva kuchikwata ichi chekuPremier League.   Kante, uyo akahwina mukombe wePremier League kaviri, ange achinzi ari kudiwa kuParc des Princes mwaka uno uye Mbappe ari kutsigira kutengwa kwemutambi uyu.   “Ndakaudza (Al-Khelaifi) zvakare kuti Kante anenge akatinakira mukamutenga auye kuchikwata chedu,” akaudza France Football.   “Ndakataura naN’Golo pataive kuWorld Cup asi ndisingamumanikidze nekuti ndinoziva zvinoitika kana zvikapinda mumusoro wako zvekuda kutengwa nezvimwe zvikwata.   “Pakupedzisira ndakangoisa mashoko mashoma muhomwe dzake zvandakanyora pakapepa, izvo zvandinoziva akazozviona adzokera kumba kwake.”   Mbappe naKante havasati vadzokera kuzvikwata zvavo zvichitevera kuhwina kwavakaita kumutambo weWorld Cup neFrance nguva pfupi ichangodarika. Vaviri ava vakabatsira Les Blues kuhwina mukombe weWorld Cup kechipiri munhorondo yechikwata ichi mushure memakore 20 zvichitevera kukunda kwavakaita Croatia 4-2 mufainari yemutambo uyu. —SportsMail Football	https://www.kwayedza.co.zw/mbappe-oshuvira-kante/
sports	‘Mabhinya’ ava kuda Graham Potter	  CHIKWATA chenhabvu chekuEngland, cheChelsea chinonzi chiri kuita hurukuro nemurairidzi weBrighton & Hove – Graham Potter – uyo wavanoda kuti agotsiva Thomas Tuchel zvichitevera kudzingwa basa kwaakaitwa nezuro.   Varairidzi vakawanda vanosanganisira Zinedine Zidane naMauricio Pochettino vange vachifungidzirwa kuti vanogona kutsiva Tuchel sevarairidzi ve”Chele” kana kuti “Mabhinya”, asi pane mashoko anoti Potter ndiye ari kudiwa neChelsea.   Chikwata cheBrighton & Hove chakatopa Potter mvumo yekuti akurukure neMabhinya uye zvikafamba zvakanaka, anotarisirwa kunge akagara pabhenji reChelsea svondo rino apo ichasangana neFulham.   Kana Chelsea ikaita chibvumirano naPotter, inotarisirwa kubhadhara mari inosvika 12 miriyoni paunzi yekumutenga kubva kuBrighton.	https://www.kwayedza.co.zw/mabhinya-ava-kuda-graham-potter/
business	ZIBAWU Inoti Standard Bank Haina Chido cheKusimudzira Nyika	Sangano rinomirira vashandi vemumabhanga, re Zimbabwe Banks and Allied Workers Union, rinoti Standard Bank iri kuvhara mabhanga ayo mumaguta madiki akaita se Hwange, Chiredzi, Chinhoyi nemamwe, nekuti bhanga iri haridi kubatsira Zimbabwe kuti ibudirire. Mashoko aya anotevera mashoko ebhanga iri ekuti riri kuvhara mabhanga aro mumaguta madiki nekuti zvinhu hazvina kumira zvakanaka munyaya dzehupfumi. Munyori mukuru weZimbabwe Banks and Allied Workers Union, VaPeter Mutasa, vanoti vashandi vavo vakawanda vari kurasikirwa nemabasa nepamusoro pemaitiro ebhanga iri. Studio7 haina kukwanisa kunzwa divi reStandard Bank. No media source currently available 	https://www.voashona.com/a/zimbabwe-standard-bank-closings-zibawu-mutasa/4066084.html
business	ARTUZ Inocherechedza Zuva reInternational Day of Decent Work Ichikurudzira Kuti Vashandi Vabatwe Zvine Hunhu muMabasa	Rimwe sangano rinomirira varairidzi reAmalgamated Rural Teachers Union of Zimbabwe, ARTUZ, rinoti kodzero yekuti munhu wese ashande basa rine hunhu inofanirwa kusimudzirwa uye kuwanikwa nemunhu wese. Kurudziro iyi inouya apo nhengo dzesangano iri dzabatana nevamwe vashandi pasi rose mukucherechedza zuva rekushanda kune hunhu pasi rose, kana kuti International Day of Decent Work. Mutungamiri wesangano iri, VaObert Masaraure, vanoti senzira yekucherechedza zuva iri, sesangano vakwanisawo kukurudzira kuhurumende kuti sevashandi vapiwewo mihoro yakaringana inoita kuti vakwanise kurarama, uye vari pamudyandigere vawaniswe mari dzinovararamisawo. VaMasaraure vanotiwo vakwanisa kuungana vachirechedza zuva iri vari mudunhu reMashonaland East vanhu vachiita nhaurirano dzekuti zvii zvingaitwe kuti vashandi vakwanise kurarama. No media source currently available Gurukota rezvemabasa nevashandi, Muzvinafundo Paul Mavima, vanotiwo sehurumende havana kucherechedza zuva iri zviri pamutemo, asi vacharicherechedza pavachaparura munguva pfupi iri kutevera chirongwa chavari kuumba chekuti vashandi vange vari pamabasa ane hunhu, che Decent Work Program. No media source currently available Mumashoko kuvatori venhau, munyori mukuru wesangano remubatanidzwa wemasangano evashandi pasi rose, reInernational Trade Unions Confederation, ITUC, Amai Sharan Burrow, vati gwaro reITUC regore ra2022 rakaratidza kuti nyika dzakawanda dziri kutyora kodzero dzevashandi, kusanganisira sarudzo dzekuita hurukuro dzemihoro kuburikidza nedzihurumende dzichinyima vashandi mukana. ITUC inoti kubva mugore ra 2005, zvinoburitswa nevashandi mumabasa zvakakwira nezvikamu makumi matatu nemanomwe kubva muzana, kana kuti 37 percent, asi vashandi vachinyimwa zvehupfumi zvinowanikwa kubva mazviri kunyange hazvo vari ivo vanogadzira zvinhu zvinotarisirwa nehupfumi hwedzinyika pamwe nevagari. “Apo vashandi vane masangano anovamirira vari kuenderera mberi nekurwisana nekudzvinyirirwa kwemihoro pasi rose, tinoshandisare zuva reWorld Day for Decent Work iri kukurudzira dzihurumende kuti dzitonge dzichitevera zvinodiwa nevanhu, kwete kuramba dzichimora hupfumi kubva muvanhu dzichipa kumakambani,” Amai Burrow vakadaro. ITUC yakati mitengo yemhando dzemoto, zvekudya uye zvimwe zvinodiwa nevanhu zuva nezuva iri kukwirta nemutowo uri kuisa mamiriyoni evashandi muhurombo, uku vachiudzwa nedzimwe dzihurumende, nyanzvi mune zvehupfumi nevemabhanga kuti kukwidza mihoro kuti vakwanise kurwisana nekukwira kwemitengo yezvinhu, kana kuti inflation, hazvitambirike. MuAfrica, nyika mbiri dzinoti Egypt neEswatini ndidzo dziri panyika gumi pasi rose rinonzi sesangano reITUC dzinobatwa vashandi zvakaipisisa pasi rose mugore rino ra2022.	https://www.voashona.com/a/6780860.html
business	Ongororo Yakaitwa neHofisi yaAmai Chiri Inoti Makanzuru Ari Kutadza Kuita Mabasa Awo neMazvo	Mukuru wehofisi yaComptroller and Auditor- General, Amai Mildred Chiri, vanoti makanzuru emaguta nemadhorobha akawanda munyika haasi kuita basa nemazvo akaita sekutakura marara nekuwanisa vanhu mvura yakachena. Gwaro rakaburitswa nehofisi iyi rinoratidza kuti makunzuru akawanda munyika ari kuita basa asingatevedze mitemo inobata mashandiro emakanzuru aya. Gwaro iri rinoitwo pamusoro pekusatevedza mitemo, makanzuru aya ari kutadza kuita basa nemazvo. GWaro iri rinoti kanzuru yeChitungwiza iri kungopa vanhu nzvimbo dzekuvakira dzimba nemabhizimisi pasina mvura, migwagwa nezvimwe zvinodiwa kuvepo nzvimbo isati yavakwa. Kanzuru yeMasvingo inonzi inogaya 30 megalitres dzemvura pazuva asi guta iri richida 48 mega litres pazuva. Kanzuru yeMutare inonzi haiendesi kubhanga mari yese yainowana uye kuGweru makanzura anonzi haasati abhadhara masitendi aakapihwa nemutengo uri pasi pasi kunyange hazvo aisungirwa kunge akabhadhara masitendi aya. Zvimwewo zvakawonekwa inyaya yekuti midziyo inenge yatengwa nemakunzuru inotora gore kana kudarika isati yaendeswa kumakanzuru aya. Sachigaro weUrban Councils Association of Zimbabwe, zvakarre vari meya veGweru, VaJosiah Makombe, vaudza Studio 7 kuti vanobvumirana nemaonero aAuditor-General, asi vakati zvimwe zvacho zvakatogadziriswa. Asi VaMakombe vati nyaya yekupa vanhu mvura yakakwana nekutakura marara inonetsa kugadzirisa nekuti havasi kuwana rutsigro rwakakwana kubva kuhurumende. Vati mafuta emotokari dzekutakura marara anotengeswa nemari yekunze asi ivo vachibhadharisa mitero nemari yemunyika. Vatiwo kunyange hazvo vakapihwa mvumo yekuti vagari vanoda vabhadhare mitero nemari yekunze, hakuna vari kuita izvi nekuti simba remari yekunze rakadzikira mumabhanga kana zvichienzaniswa nepamukoto. Vati nekuda kwaizvo vanhu vanochinja mari yavo pamukoto vobhadhara mitero kumakunzuru nemari yema RTGS. Vanoona nezvekufambiswa kwebasa musangano rinomirira vagari vemuMasvingo, Amai Rumbidzao Mugurupira, vaudza Studio 7 kuti gwaro raAG raburitsa pachena zvavanogaro taura kuti hapana chinobatika chiri kuitwa nekanzuru yavo kuratidza kuti vari kubhadhara mitero. Sachigrao veHarare Metropolitan Residents Forum, VaMarvelous Khumalo, vatiwo hurumende inofanira kuvandudza bumbiro remitemo yenyika kuitira kuti makanzuru akwanise kushanda akasanunguka. Vati pari zvino pane kupindira kunoitwa nehurumencde uko kunokanganisa makunzuru aya. Hatina kukwanisa kunzwa divi rehurumende panyaya iyi sezvo gurukota rezvematunhu, VaJuly Moyo, vange vasiri kudaira nhare mbozha yavo. Vachitaura mushure mekutambira mabhajeti emakanzuru aya gore rino vasina kuaderedza, VaMoyo vakati vainge vaita izvi nekuti vaida kuti makanzuru aya awane mari yekuti akwanise kuita mabasa akaita sekuwanisa vanhu mvura yakachena nekutakura marara nguva dzose. VaMoyo vakatiwo vanotarisira kuti makanzuru achashandisa mari dzekuvandudzwa kwematunhu kana kuti Devolution kusimudzira magariro evanhu. Asi VaMakombe vati makanzuru akatomirira mari idzi nemaziso matsvuku kubva kuhurumende, sezvo asati apihwa mari idzi. No media source currently available 	https://www.voashona.com/a/state-auditor-general-report-says-counil-are-failing-todo-work-properly-as-expected/5938766.html
politics	Kushungurudzwa kweVabva Kure Kwoenderera Mberi muSouth Africa	Zvimwe zvizvarwa zveSouth Africa zviri kuenderera mberi zvichityidzira zvizvarwa zveZimbabwe nezvekune dzimwe nyika muzvipatara nemumisha inogara vazhinji. Izvi zviri kuitika kunyangwe hazvo mutungamiri weSouth Africa, VaCyril Ramaphosa, neChipiri vakashora zvikuru vamwe vanhu vemuSouth Africa vari kuratidzira pane zvimwe zvipatara, vachidzivirira kuti vabvakure varapiwe. VaRamaphosa vakaudza dare reparamende kuti maitiro aya anokonzera kuvengwa nekurwiswa kwevabvakure uye haasi pamutemo. Vakati South Africa inyika ine hutongo hwejekerere asi ine dambudziko revabvakure vane magwaro ekugara munyika iyi nevasina, vachiti kuvhundutsira nekushungurudza vabvakure vose hakubvumidzwi nemutemo wenyika. . Chikwta chinonzi Operation Dudula chiri kuratidzira pachipatara che Kalafong, muguta reAtteridgerville riri pedyo neguta re Pretoria, chichirambidza kupinda muchipatara kwevarwere vasiri zvizvarwa zvenyika iyi. Asi VaRamaphosa vakati mapurisa ari kurwisa kupedza nekumisa vabvakure vari muSouth Africa zvisiri pamutemo, vachiti zviri kuitwa nevanhu veOperation Dudula hazvienderani nezvinangwa zvehutongo hwe jekerere, vachiti vanhu vemuSouth Africa havavengi vabvakure uye vanovatambira zvakanaka. Vanodzidzisa zvematongerwo enyika paWellesley College kuMassachusetts, Muzvinafundo Chipo Dendere, vanoti VaRamaphosa vakamanikidzwa kutaura izvi zvichitevera mabasa esangano reOperation Dudula. Muzvinafundo Dendere vanoti nyaya iyi inogona kupedzwa nenhaurirano pakati pehurumende yeSouth Africa nehurumende yeZimbabwe, pamwe nemapato anopikisa nevamwe vane chekuita nezve magariro evanhu mu Zimbabwe. No media source currently available 	https://www.voashona.com/a/6723757.html
business	Dunhu reGauteng Roronga Kudzika Mitemo Inosarura Vabvakure	Mukuru wedunhu reGauteng muJohannesburg, VaDavid Makhura, vakazivisa neChipiri kuti nekufamba kwenguva, dunhu ravo richadzika mutemo unorambidza vekune dzimwe nyika kutanga mabhizimisi mudunhu ravo, sezvo izvi zviri kutadzisa zvizvarwa zvemuSouth Africa, kuti zviwanewo chekubata. VaMakhura vakataura mashoko aya mudare ravo redunhu, apo vakange vachipindura mibvunzo yaibva kune dzimwe nhengo dzedare ravo. Vanoona nezvekodzero dzavanhu vanoti mashoko akataurwa naVaMakhura anokonzeresa kuti pave neruvengo pakati pevanobva kunze kwenyika nezvizvarwa zvemuSouth Africa. Mumwe muzvinabhizimusi muSouth Africa neZimbabwe, VaBrighton Sangore, vanoti mashoko akadai anobata zvizvarwa zvisiri zvemuSouth Africa, agara achitaurwa kwenguva yakareba muSouth Africa. Sachigaro weHuman Rights Watch kuchamhembe kweAfrica, VaDewa Mavhinga, vanoti mashoko akadai haafanirwe kunge achibva pamuromo pemunhu anonyarikana saVaMakhura. VaMavhinga vanoti mashoko aVaMakhura anotyora kodzero dzevanhu uye handicho chaive chido chevaimbove mutungamiri weSouth Africa, mushakabvu Nelson Mandela. Sachigaro wesangano reZimbabwe Exiles Forum, VaGabriel Shumba, vanotiwo mashoko aVaMakhura anotyora mitemo yenyika, iyo isina rusarura pakuvambwa kwemabhizinesi. VaShumba vanoti kana vekunze vachivhura mabhizimusi muSouth Africa, vanenge vachibatsira kusimudzira hupfumi hwenyika iyi. VaShumba vanoti VaMakhura vanofanirwa kukumbira ruregerero kuzvizvarwa zvose zvekune dzimwe nyika zviri muSouth Africa. VaShumba vanoti sangano reZimbabwe Exiles Forum riri kuita hurukuro nemamwe masangano akasiyanasiyana, senzira yekugadzirisa matambudziko akatarisana nezvizvarwa zveZimbabwe zviri muSouth Africa. Mashoko aVaMakhura anouya mushure mokunge zvitoro zvezvizvarwa zvekunze kweSouth Africa zvapazwa nekupiswa, ukuwo vatyairi vemagonyeti vachimbunyikidzwa kodzero dzavo, vamwe vachimanikidzwa kusiya basa nesangano rinozviti All Truck Drivers Foundation. Sangano reHuman Rights Watch rinoti vanhu mazana maviri vafa mumhirizhonga yemuSouth Africa kubva muna Kurume gore rapera, vazhinji vavo vari vatyairi vanobva kune dzimwe nyika. No media source currently available 	https://www.voashona.com/a/south-africa-gauteng-region-plans-to-have-laws-that-discriminate-foreigners/5060596.html
sports	Haye osendeka tsiva	(37) ari kutarisirwa kusendeka magirovhosi ake etsiva izvo zvichamuona achizorora kubva mumutambo uyo waatamba kwemakore anodarika 16. Izvi zvinotevera mashoko ange achibva kuruzhinji ekuti shasha iyi ngaichisiya tsiva.Haye akataura padandemutande reTwitter svondo rino kuti ramagwana rake acharizivisa nekuchimbidza uye SportsMail iri kuziva kuti akaronga kuti achisiya mutambo uyu zvichitevera kukundwa kwaakaitwa kaviri kakatevedzana naTony Bellew.   Vazhinji vanoti shasha iyi yaifanirwa kuve yakasiya tsiva paakakundwa naBellew pekutanga gore radarika, apo paakakuvara gumbo rake, uye kuzorikitwa kwaakaitwa zvakare mwedzi uno ndiko kwave kumutuma kuti achisiya mutambo uyu izvo zvakarakidza kuti haasisiriye mutambi waaive kare apo akahwina bhande reWBA heavyweight mugore ra2009.   Mabhande aakahwina mumakore masere ekutanga mumutambo uyu acharangarirwa zvikuru mumakore anotevera sezvo Haye akave mumwe wevatambi vetsiva vepamusoro kwemakore akawanda. Asi anoteverwa nenyaya dzakawanda dzinosvibisa zita rake kubva pakunyepera kutyoka chigumwe zvichitevera kukundwa kwaakaitwa naWladimir Klitschko uye kurwa naDereck Chisora pamberi pevatori venhau (press conference) zvichitevera kukundwa kwakaitwa Chisora naVitali Klitschko mugore ra2019. – SportsMail boxing	https://www.kwayedza.co.zw/haye-osendeka-tsiva/
sports	NDAKARASA MUKANA: CHARLES MANYUCHI	SHASHA yetsiva – Charles Manyuchi – anoti akarasa mukana mukuru mugore ra2017 apo akakundwa naQudratillo Abduqaxorov wekuUzbekistan, kuSingapore izvo zvakamuona achitorerwa bhande raaive naro reWorld Boxing Council Silver Tittle asi kudzoka kwaaita ane chishuwo chekurwa nedzimwe shangwiti dzepasi rose dzinosanganisira Floyd Mayweather (Jr).   Kukundwa kwakaitwa Manyuchi mumutambo uyu kwakamudzorera kumashure sezvo akange ave pedyo nekukwanisa kurwira mabhande makuru etsiva akadai seWBC Championship uye nekusangana nevatambi vane mukurumbira vakaita saAmir Khan wekuEngland, Manny Pacquiao wekuPhilippines naShawn Porter wekuAmerica. Muhurukuro neKwayedza, Manyuchi anoti iye zvino ave munzira kugadzirisa zvakakanganisika kumashure uye achiri nemukana wekudzokera zvakare pamusoro mumutambo uyu.   “Ndakarasa mukana paye pandakakundwa kuSingapore naAbduqaxorov nekuti dai ndakahwina mutambo uyu ndakange ndatosvika pedyo nekutosangana nanaPacquiao uye nedzimwe shasha dzetsiva dzepasi rose. Zvakaitika hazvo asi ndiri kuzvigadzirisa nekuti chishuvo changu kuti ndirwe naManny Pacquaiao, Amir Khan kana naFloyd Mayweather (Jr) chaiye nekuti ndinoti dai adzoka mutsiva nekuti ndiri kuda kumbosangana nayewo,” anodaro.   Manyuchi mwedzi yadarika akahwina mutambo wake weRestoration Fight naPablo Ezequiel Acosta wekuArgentina ndokuhwina mabhande maviri eUBC neGBU izvo zvakamusimudza. Parizvino ave kutarisira kusangana naNordine Orik wekuFrance mwedzi unotevera uye mutambo uyu anofanirwa kuuhwina kuti akwanise kudzokera padanho raaive kare.   Manyuchi anoti mutambo wake naAcosta kudai asina kuuhwina ndipo paibva paperera kutamba kwake tsiva sezvo wainge wakamukoshera mukudzoka kwake.   “Mutambo wangu naAcosta ndiwo wandisvitsa nhasi pandave iye zvino, dai ndakakundwa zvingadai zvakabva zvaperera ipapo asi ndakahwina saka mukana uchiripo uye ndiri kutarisira mutambo uri kutevera naOrik. Ndozviziva kuti ndikauhwina aihwa ndenge ndadzokera pandaive chaipo uye iye zvino ndiri kuvimbisa kuti zvakaitika kare hazvichadzokorodzeke.   “Ndave kumberi chaiko uye ndiri kubata basa sebasa nekuti ndiri kuhwina, handidi kukundwa zvakare,” anodaro.   Muchinda uyu anoti akavamba boka rake iro ari kudzidzisa vatambi vetsiva vari kusimukira rinonzi Charles Manyuchi Boxing Academy.   Vamwe vatambi vari muboka iri vacharwa mitambo yakasiyana apo shasha iyi ichatatsurana naOrik musi wa28 Gunyana kuHarare International Conference Centre.	https://www.kwayedza.co.zw/ndakarasa-mukana-charles-manyuchi/
business	Nyanzvi Dzokurudzira Hurumende Kuti Igadzirise Dambudziko reMari Munyika	Nyanzvi munyaya dzezvehupfumi dziri kuyambira hurumende kuti ikasarovanisa misoro nevashandi nevashandirwi, Zimbabwe ichadzokera kumakore ekuma 2007 uko mitengo yezvinhu yaikwira katatu pazuva. Nemusi weMuvhuro, Zimbabwe National Statistics Agency kana kuti Zimstats yakazivisa kuti inflation yemunyika yakwira kusvika pazvikamu makumi matatu nechiga chimwe kubva muzana kana kuti 31.01% kubva pazvikamu makumi maviri nezviga makumi masere nemashanu kubva muzana kana kuti 20,85%. Aka ndekekutanga mitengo yezvinhu ichikwira zvakadai mukati memakore gumi. Zimstats inoti mitengo yezvinhu zvakaita sechingwa, zvinwiwa nehembe ndizvo zvapa kuti mitengo yezvinhu ikwire. Kukwira kwemitengo uku kuri kupesana zvikuru nemashoko egurukota rezvemari, Muzvinafundo Mthuli Ncube, avo vainge vati inflation mukupera kwegore yaizopera iri pazvikamu makumi maviri nemashanu kubva muzana kana kuti 25%. Asi imwe nyanzvi munyaya dzezvehupfumi muAmerica ichidzidzisa paJohns Hopkins University, Muzvinafundo Steve Hanke, vanoti inflation yemuZimbabwe yakatodarika zana kare kare uye yananga kumakore ekuma2008 apo vanhu vakaomerwa nehupenyu zvisina mukare akamboona. Vaimbova gurukota rezvemari, Doctorr Simba Makoni, vanoti zvainge zviri pachena kuti inflation ichakwira zvakanyanya nenyaya yemashandisirwo ari kuitwa mari munyika zvikuru kuda kuenzanisa dhora rekuAmerica nemari yemaRTGS nemabond. Mashoko aya anotsinhirwao nenyanzvi munyaya dzehupfumi vachishanda nesangano reLabour and Economic Development Research Institute of Zimbabwe, Dr Godfrey Kanyenze. Munyori mukuru musangano reZCTU, VaJaphet Moyo, vanoti vashandi vakaomerwa zvakanyanya sezvo zvinhu zvaramba zvichiita chamurambamhuru. Ko zviri kunzi naVaNcube vakwanisa kuisa mari parutivi inosvika mamiriyoni makumi maviri nemapfumbamwe emadhora mukushanda kwavo? Vachipindura, Dr Makoni vati chiri kunetsera hurumende inyaya yekungoita gudziramukanwa. Kugadzirisa dambudziko iri, nyanzvi munyaya dzezvehupfumi dziri kukurudzira mutungamiri wenyika, VaEmmerson Mnangagwa, kuti vasiyane nemari dzebond notes nemaRTGs uye kumutsiridza nyaya dzekurima kuti nyika isarasikirwe nemari yekunze. Vamwe vari kukurudzirawo kuti hurumende igadzirise hukama hwayo nedzimwe nyika kunyanya America nenyika dziri muEU kuti isabatwe seyakageza negoka munyama. No media source currently available  	https://www.voashona.com/a/hurumende-inonzi-isiyane-nemari-yemartgs-nemabond/4706019.html
health	Vanachiremba Vanoti Mamasiki Ashandiswa Asabatwabatwa Kunze Kwekuarasa	Zvichitevera kutaurwa pachena kwekuti vamwe vanhu vari kunhonga zvinoshandiswa kuvhara mhuno nemiromo, mamasiki, (face masks) anoshandiswa nevanhu mukudzivirira chirwere che coronavirus, bazi rehurumende rinoona nezvehutano rakurudzira vanhu paTwitter paro kuti vanhu vachekecheke mamasiki avashandisa vasati vaarasa kuitira kuti vamwe vanhu vasaanhonga vachiawacha kuti vazoatengesa zvekare. Izvi zvinotevera mashoko ekuti vamwe vanhu varikufamba vachinhonga mamasiki akasviba awa, vachiawacha vachizoatengesera kuvanhu zvekare. PaTweeter pavo, bazi rehurumende rinoona nezvehutano rinokurudzira vanhu kuti vatore mamasiki avo avashandisa vachiachekacheka vasati vamarasa kudzivirira kuti vamwe vanhu vasazoanonga vachiatengesa zvekare. Asi vamwe vanachiremba vanoti bazi rehurumende rezvehutano ririkukurudzira vanhu kuita zvinovapinza munjodzi dzehutano, vachiti mamasiki ashandiswa anenge ave tsvina isingafanirwi kubatwa asi inofanirwa kuraswa isina kubatwa nemaoko kunyange nemuridzi wayo. Dr Simbiso Ranga, vanoshanda mudunhu reNorth Carolina, muAmerica, vanoti kana ‘face mask” yashandiswa, haifanirwi kubwatwa kunze nemuridziwayo asi achiibata zvakanaka uye akachenjera paanoirasa nekuti ndiyo yakabata nekutakura hutachiona hwese hwange huchida kupinda mumuviri wake. Dr Ranga vati kana iri masiki yako unogona kuibata zvakanaka, pakuiwacha nepakuiwomesa kuti ugoishandisa zvekare, iwe muridzi wayo. No media source currently available  	https://www.voashona.com/a/zimbabwe-ministry-of-health-criticised-for-urging-people-to-handle-cut-up-used-face-masks/5411243.html
business	Dare reSeneti Rinotambira Kudomwa kwaAmai Amanda Bennett seMukuru Kana Kuti CEO weBoka reNhau reUSAGM	Dare reseneti muAmerica nemusi weChina rakatambira kudomwa kwaAmai Amanda Bennett semukuru, kana kuti Chief Executive Officer mutsva weboka rehurumende yeAmerica rakazvimirira rinotepfenyura nhau nekuburitsa mashoko, reUnited States Agency for Global Media, kana kuti USAGM. Vachizivisa nezvekudomwa kwaAmai Bennett uku, vakafanobata chigaro chaChief Executive Officer veUSAGM, Amai Kelu Chao, vakati Amai Bennett mutori wenhau ane hunyanzvi hunoratidzwa kuburikidza nekuwana kwavo mubairo wePulitzer Prize kaviri. Vakaenderera mberi vachiti munhu ari kuunza pachigaro ichi ruzivo rwunodarika makore makumi mana rwekuferefetwa kwenhau muAmerica pamwe nekunze kweAmerica, ruzivo rwekutungamira boka remabhizimusi, uye kutungamira muhurumende. Amai Chao vakati chakanyanya kukosha ndechekuti Amai Bennett vanogoverana nevamwe kuzvipira kwakadzama kwekutorwa kwenhau kwepamusoro, chidokwadokwa chekutorwa kwenhau dzechokwadi uye kwakasununguka, kuzvipira kuchengetedzeka kwevatori venhau nevateereri vavo, nekusarerekera mativi pakuzadzisa zvisungo zvemashandiro eboka reUSAGM. Amai Chao vakati kutambirwa kwaAmai Bennett nedare reseneti mucherechedzo wekukosha kweboka reUSAGM mukuwanisa vanhu nhau dzechokwadi uye kutsigira rusununguko nehutongo hwejekerere pasi rose.	https://www.voashona.com/a/6759839.html
sports	Simudzirai nhabvu yevechidiki’	  ZVIKWATA zvenhabvu zvinokwikwidza muDivision One kana muPremier League zvokurudzirwa kuti zvikoshese vatambi vechidiki nechinangwa chekusimudzira matarenda avo kuti vagozove vatambi vemangwana.   Kurudziro iyi yakapihwa nasachigaro weNorthern Region Division One, Martin Kweza, achiti kuti nhabvu yemuno ibudirire zvakakosha kuti zvikwata zvipe mikana kune vechidiki.   Anoti kuNorthern Region, zvikwata zvose zvinokwikwidza vakazvitaurira kuti zvinofanirwa kuve zvine vatambi vashanu kana kudarika vane makore ari pasi pe18 ekuberekwa avo vavanoda kuona vachitamba masvondo ese.   Izvi, anodaro Kweza, zvinobatsira kuti nhabvu irambe ichikura pamwe nekuti vatambi ava vagofambira mberi mumutambo uyu.   Anoti kuwanza vatambi vechikuru muzvikwata hakubatsire sezvo zvichidzosera nhabvu kumashure uye nekushaisa vechidiki mikana yekusimukira mumutambo uyu.   “Donzvo redu isu kuvaka vatambi vechidiki kuti vasimukire vagotimirira vachienda kunotambira kunze kwenyika kune zvikwata zvakasiyana. Ndiko kusaka isu tichikurudzira zvikwata zvose zvinokwikwidza muNorthern Region kuti ngazvive nevatambi vashanu kana kudarika vane makore ari pasi pe18 ekuberekwa nekuti chatinoda kuona vechidiki vachivakwa tarenda ravo.   “Kungowanza madhara ega hakubatsire uye hakuna kwamunosvika nechikwata nekuti madhara anenge achembera. Ndiko kusaka muchiona kuti zvikwata zvinobva muNorthern Region pazvinopinda muPSL zvinosvika zvichitamba nhabvu inonwisa mvura nekuti chikwata chinenge chakaumbwa chine vechidiki vakawanda.   “Tinoona kuti madhara mazhinji kana apera anouya kuzopedzera nguva yavo muDivision One voshaisa vechidiki mukana. Asi tinoti ipai mukana kune vechidiki uye madhara musamarase zvachose nekuti vanodiwa kudzikamisa vechidiki nekubatsira kuvaumba,” anodaro Kweza.   Pari zvino pazvikwata zvinokwikwidza muPremier League, zvitatu zvinoti Ngezi Platinum Stars, Harare City neHerentals ndizvo zvine vechidiki vanokwikwidza muNorthern Region Division One.   Zvikwata zvevechidiki izvi zvnoti Ngezi Platinum Under-19, Harare City Curbs neHerentals U-20.   Kuchitiwo Highlanders ndiyo yega ine chikwata chinokwikwidza muSouthern Region Division One.   Kweza anoti kana zvikwata zvakawanda zvemuPSL zvikave nevatambi vanokwikwidza muDivision One zvinobatsirikana kuburikidza nekubika vatambi uye hazvizombonetsekane nekutenga vatambi.   “Zvikwata zvose zvemuPSL zvikaita vechidiki vanokwikwidza muDivision One, zvinobatsira kubika vatambi vakawanda uye hakuna chikwata chinozombonetsekana nekutenga vatambi nekuti vanenge varipo vakawanda.   “Saka kurudziro iri kuzvikwata zvose kuti itaiwo zvikwata zvenyu zvevechidiki zviri muDivision One uye koshesai kubika vatambi vechidiki,” anodaro Kweza.	https://www.kwayedza.co.zw/simudzirai-nhabvu-yevechidiki/
sports	‘Batsirai Dynamos’ . . . zvave kuda Mwari: Romario	VATSIGIRI venhabvu vezvikwata zvakasiyana vokurudzirwa kuti vabatane nezvikwata zvavo mukuzvibatsira kupedza matambudziko azvinenge zvichisangana nawo kwete kukonzera nyonga-nyonga nekupindira munyaya dzine chekuita nezvehutungamiriri.   Mashoko aya akataurwa nemutungamiri wevatsigiri veDynamos, Benjamin Munzira, achiti harisi basa revatsigiri kutaura kuti hutungamiri hwechikwata ngaushandurwe asi kutsigira vatambi nhabvu.   Mwaka uno Dynamos haisi kunyatsotamba zvinonwisa mvura izvo zvaiona ichihwina mitambo mitatu chete kubva pa12 yayatamba ndokuita mangange mitatu zvakare uye ikarakashwa mitanhatu.   Svondo radarika, chikwata ichi chakakundwa neFC Platinum 2-0 apo murairidzi wacho – Biggie Zuze – akashoropodza vatungamiriri veDeMbare achiti vanofanirwa kupa vatambi mari kuti vatambe zvemhando yepamusoro.   “Chandinoziva kuti vatsigiri venhabvu harisi basa ravo kuti vataure kuti hutangamiri ngaubve, kwete izvozvo hatizvitambire. Hutungamiri ngausiiwe hwakadaro, chedu kutsigira zvikwata chete zvakadaro,” anodaro Munzira.   Nguva yadarika, rimwe bandiko revatsigiri veDynamos rakakurudzira vatsigiri vechikwata ichi kuti vasaende kunochitsigira kusvikira hutungamiri hwechikwata ichi hwashandurwa.   Asi Munzira anoti nzira yakatorwa nevatsigiri ava handiyo uye inotaridza kurasikwa kwavo gwara.   “Vatsigiri hatifanirwe kurasika kudaro, harisi basa redu kutaura mashoko akadai aya. Isu ngatitsigire chikwata sezvachiri kwete kuda kukonzera nyonga-nyonga, kwete.   “Dai tiri kutsvaga nzira dzekubatsira zvikwata zvedu chete. Zvikwata zvese zvakaomerwa, zvingori zviviri chete zvine mari FC Platinum neNgezi Platinum ndiko saka zvichigara zvichihwina nekuti morarari yevatambi vavo inenge yakasimuka,” anodaro.   Mashoko ake anotsinhirwa nemutungamiri weDynamos Kadoma Chapter, Hurbet Manyowa, achiti nehuwandu hwevatsigiri vezvikwata zvakasiyana – kunyanya Dynamos – vanogona kubatsira nezvakasiyana kusanganisira mari izvo zvinobvisa mutoro unenge une hutungamiri hwezvikwata izvi.   “Isu Dynamos tinoziva kuti tine vatsigiri vakawanda chaizvo, nehuwandu hwedu kana tikati munhu wega abvise $1 kana $0,50c pamwe tinounganidza mari yakawanda chaizvo yoenda kunobatsira vatambi vechikwata chedu.   “Zvino vamwe ndivo vanongona kutaura chete asi tikasvika pakuti ngatibatsirei chikwata havawanikwe ipapo. Basa kukurudzira vamwe kuti vasauye kunhandare kuzotsigira chikwata, zvino zvinobatsirei zvamunenge maita?   “Zvinozivikanwa nemunhu wese kuti seDynamos chaiyo inotorarama nemari yapagedhi saka mukasaenda kubhora kwacho zvino hapana chaichawana, vave kukuvara vatambi manje ivo vatiri kuda kubatsira,” anodaro Manyowa.   Zvakadaro, mumwe mutsigiri mukuru weDynamos, Chris “Romario” Musekiwa, anoti kudzikira kuri kuita chikwata ichi kwave kuda nyasha dzaMwari chaidzo.   “Zviri kuitika izvi zvinowanikwa, zvichadarika, asi zviri kurwadza hazvo wena. Zvave kuda nyasha dzaMwari chaidzo. Hutungamiri hwechikwata ichi ngavape murairidzi wacho Biggie Zuze mari atenge vatambi chaivo uye ngavapewo vatambi mari vafare,” anodaro Musekiwa.	https://www.kwayedza.co.zw/batsirai-dynamos-zvave-kuda-mwari-romario/
politics	Hama neShamwari dzaVaItai Dzamara Dzoratidzira	Munin’ina waVaItai Dzamara, mutori wenhau anorwira kodzero dzevanhu akapambwa gore rapera, VaPatson Dzamara neshamwari dzavo kusanganisa VaKumbirai Mafunda vanova sachigaro wesangano reMISA-Zimbabwe vachishandawo nesangano reZimbabwe Lawyers for Human Rights vakaratidzira murunyararo neChitatu muAfrica Unity Square muHarare. VaPatson Dzamara vakasvika makore makumi matatu ekuberekwa nemusi weChitatu asi vakabva vatora mukana uyu kuti varatidzire. VaPatson Dzamara vakanyora paFacebook peji yavo kuti vaipemberera zuva ravo rekuberekwa asi vasina mufaro mumoyo. “Nhasi ndasvitsa makore makumi matatu uye ndinoda kutenda Mwari nechipo chehupenyu. Apo ndinenge ndichipemberera zuva rekuzvarwa kwangu, mufaro wangu uri kukundwa nekudzimbikana kwekutsakatika kwakaita Itai Dzamara. Asi ndine chivimbo chekuti Mwari vachandipa mukana wekusangana nemukoma wangu pasi pano. Ndinovimbisa kuita zvose zvandinogona kuzadzikisa zvido zvemusiki, zvenyika yangu uye zvepasi rino kubatsira vamwe. Ndokunzwisisa kwangu kuda nyika yako nehutungamiri.” VaDzamara vakapambwa muna Kurume kuGlen View apo vaigerwa. Mapurisa akanzi nedare repamusoro atsvage VaDzamara asi kusvika parizvino vanoti hapana humbowo hwekuti aripi. Asi magweta nehama dzavo vanoti mapurisa haasi kutsvaga VaDzamara nemwoyo wose. VaDzamara nevamwe vavo vairatidzira muAfrica Unity Square vachikurudzira mutungamiri wenyika VaRobert Mugabe kuti vaende pamudyandigere nekuti vainge vakundikana basa.	https://www.voashona.com/a/zimbabwe-matongerwo-enyika/3273528.html
politics	Zvizvarwa Zviri Kunze Zvokwira Matare neNyaya yeKuvhota	Zvizvarwa zveZimbabwe zviri kunze kwenyika svondo rapera zvakakwira kudare zvichida kuti rirase zvikamu zvemutemo une chekuita nesarudzo unorambidza kuti vari kunze kwenyika vavhote vari munyika dzavagere. Zvizvarwa zveZimbabwe zviri muSouth Africa neUnited Kingdom zvakamirirwa nemagweta anorwira kodzero dzevanhu zvakaenda kudare repamusorosoro, reConstitutional Court, zvichipikisa mutemo wesarudzo uyu, zvichiti bumbiro remitemo idzva ravepo rinozvipa mukana wekuti zvivhote musarudzo dzinoitwa munyika. Vanhu ava vari kumirirwa neZimbabwe Lawyers for Human Rights, Pari zvino vari kunze kwenyika vachiita mabasa ehurumende kana kushandira masangano makuru akazvimirira ndivo chete vanobvumidzwa kuvhota vari munyika dzavagere. Muna Chikunguru wegore rino dare rimwechetero rakarasa imwe nyaya yakadai yakanga yakwidzwa nechimwe chizvarwa cheZimbabwe chiri kuSouth Africa muna 2013, richiti hurumende haimanikidzwe pamutemo kuisa nzvimbo dzekuvhotera kunze kwenyika. Mutongi wedare repamusoro soro, Chief Justice Luke Malaba, vakati zvizvarwa zvose zvakasarudza kugara kunze kwenyika zvakasununguka kudzoka kumusha kunovhota munguva dzesarudzo. Hurumende yakazvisawo zvakare kuti haina zvikwanisiro zvekuti iise nzvimbo dzekuti vari kunze vavhotere, danho rinoonekwa nevanopikisa senzira yekurambidza vazhinji vevari kunze, avo vanoonekwa nehurumende sevanoipikisa, kuvhota. Asi gweta rinorwira kodzero dzeavnhu vachishanda neHuman Rights Watch, VaDewa Mavhinga, vanoti danho rakatorwa nezvizvarwa zviri kunze kwenyika iri rakakosha zvikuru sezvo bumbiro remitemo idzva richipa munhu wese kodzero dzekuvhota. VaMavhinga vanoti kunyange hazvo mutongo wakapiwa muna Chikunguru wakarambidza kuti vanhu vavhote vari kunze kwenyika, nyaya iyoyo yakanga yakwidzwa kudare pachipikiswa mutemo waive mubumbiro rakare. No media source currently available  	https://www.voashona.com/a/zimbabwe-politics-diaspora-concourt-zlhr/4085667.html
politics	Masimba eParamende eKutonga Nhengo Dzayo Ovandudzwa	Hurongwa hwekuwandudza mitemo yenyika kuti ifambirane nebumbiro idzva remitemo hunonzi hwuri kuratidza kufamba negwara zvichitevera kugazetwa kwebhiri reGeneral Laws Amendment Bill svondo rapera. Bhiri iri rinonzi riri kuda kuti mitemo ingangosvika zana nemakumi mashanu, kusanganisira mutemo uchatapudza masimba edare reparamende mukuranga kwaro nhengo dzinenge dzatsautsira, ivandudzwe. Bhiri iri rinonzi riri kuda kuti paramende itorerwe masimba ekuendesa kujeri munhu anenge atsautsira, asi kuti abhadhariswe faindi, kana kuti pane dzimwe mhosva, paramende itsvage rubatsiro rwehofisi yemuchuchisi mukuru wenyika, kwete kuti iyo paramende itonge nhengo iyi. Mukokeri wenhengo dzeMDC T mudare reparamende, VaInnocent Gonese, vanoti kunyange hazvo vasati vaona bhiri iri, vanotsigira pfungwa yekuti matare edzimhosva atore iwo masimba ekuranga nhengo dzinenge dzatsautsira, kwete kuti vadare varangane pachavo. VaGonese vanoti dzimwe nguva vadare muparamende vanotonga mhosva vachitarisa kuti munhu abuda mumba maani kana kuti ane ruvara rwakadii. Nyaya inouya mupfungwa dzevakawanda ndeye vaive mumiriri weChimanimani mudare iri, VaRoy Bennett veMDC-T, avo vakakandwa mujeri mugore ra 2005 vachipomerwa mhosva yekurova vaive gurukota rezvemitemo panguvayo, VaPatrick Chinamasa. Paramende yakakanda VaBennett mujeri kwegore rose, danho rakaonekwa nevakawanda senzira yekupfidzisa vanopikisana nebato reZanu PF. Asi VaGonese vanoti zvanga zvatora nguva yakanyanya kureba pasati pabatanidzwa mitemo iyi, vachiti izvi zvaifanirwa kunge zvakaitika kare pakangotambirwa bumbiro remitemo idzva. Bhiri iri rave kutarisirwa kuverengwa muparamende kekutanga risati razeyiwa nekomiti yeparamende inoona nezvemitemo. No media source currently available 	https://www.voashona.com/a/zimbabwe-politics-general-laws-amendment-bill-gazzette-parliament/2776280.html
politics	Dare reDzimhosva Rinoramba Kuti VaNguwaya Vabhadhariswe Mari yeChibatiso	Dare ramejisitireti muHarare rarasa chikumbiro chamuzvinabhimisisi ane mutauro mukuru munyika, VaDelish Nguwaya, chekuti vatongwe vachibva kumba kwavo panyaya mbiri dzavari kupomerwa. VaNguwaya vari kupomerwa mhosva dzekukorovhera hurumende kuti ipinde muchibvumirano chekutenga mishonga kubva kumbani yekunze yavanomirira muZimbabwe, yeDrax Consult SAGL. Mutongi wedare, Amai Vongai Muchuchuti, vati VaNguwaya vadzoke kudare musi wa 30 Chikumi, asi pose apa vanenge vari mutirongo. Amai Muchuchuti vati vanobvumirana nevachuchusi panyaya iyi kuti kana VaNguwaya vakabhadhara mari yechibatiso vanogona kuvhiringidza kuferefetwa kwenyaya iyi uye vanogona kutiza munyika sezvo mhaka yavakapara yakakura chose. Vatiwo vamwe vavanonzi vakapara navo mhosva iyi vari kunze kwenyika. VaNguwaya vanonzi vakapara mhosva iyi pamwe nemuridzi wekambani yeDrax Consult, LIir Dedja, uyo anonzi ari kuItaly kana kuti kuti Hungary. Rimwe remagweta aVaNguwaya, VaTafadzwa Hungwe, vanoti dare raona VaNguwaya semunhu asingavimbike sezvo vakomboita dzimwe nyaya dzekukorovhera vanhu nguva yapfuura. Vatiwo havana kufara nemutongo wedare uye vanovimba kuti dare repamusoro richave nemuono wakasiyana panyaya. VaNguwaya, avo vanomirira kambani yeDrax Consult SAGL neDrax International, vakusungwa nemusi weChishanu chapfuura vachipomerwa mhosva yekutsotsa kambani yehurumende inoita zvekutenga mishonga yeNatpharm kuita chibvumirano chekutenga mishonga kukambani yavanomirira inokosha mamiriyoni makumi matanhatu emadhora ekuAmerica. Vachuchusi panyaya iyi vanoti VaNguwaya vakanyepa kuti kambani iyi inogadzira mishonga izvo zvakaita kuti mapazi ehutano, nebazi remari ape NatPharm mvumo yekushanda neDrax. Asi VaNguwaya vari kuramba mhosva dzavari kupomerwa. Magweta avo anoti ivo semumiriri weDrax havana chavakatadza uye vachatura kudare humbowo hunoratidza kuti Dejda uyo akatombuuya munyika akaonana nemutungamiriri wenyika, VaEmmerson Mnangagwa, ndiye ainyora nekusaina matsamba ekutsvaga basa rekutengesa mushonga kubazi rezvehutano. Magweta aya anotiwo ane humbowo hunoratidza kuti Drax yakapihwa basa kuNatpharm mushure mekunge bazi rezvemari raita ongororo rikaona kuti kambani iyi yainge yakachena. VaHungwe vanoti kunyange VaNguwaya vaive ivo vaisaina matsamba ekutsvaga basa kubazi rezvehutano, hapana nhema dzakataurwa mutsamba idzi nekuti kambani yeDrax inoita mabasa akawanda kusanganisira kutengesa mishonga. Vatiwo pachibvumirano cheDrax neNatpharm, Drax yakabuda pachena kuti mishonga yainotengesa yaiiwana kupi uye hapana kana nhema dzakataurwa muchibvumirano ichi. Mutitikitiva ari kuita nyaya iyi akaudza dare kuti vakatanga kuferefeta nyaya iyi mushure mekunge bazi rezvehutano, raratidza kusafara nechibvumirano cheDrax neNatpharm. Asi magweta aVaNguwaya anoti vane humbowo hunoratidza kuti mapurisa emuno akatanga kufererfeta nyaya iyi mushure mekunge sangano remapurisa pasi rese reInterpol ranyorera kuZimbabwe Republic Police richida rubatsiro pakuongorora kuti mamiriyoni maviri emadhora ekuAmerica aiinge aiswa mubhanga reDrax kuHungary yainge iri yei. Interpol yaifungidzira kuti paive nekusafambiswa kwemari zvakanaka kana kuti money laundering sezvo Drax isina basa rayaiita raizikanwa kuti iwane mari yakawanda kudai. Mushure maizvozvo hurumende yakabva yamisa chibvumirano cheDrax neNatpharm. Svondo rapfuura mapurisa akabvunzurudza vakuru vakuru kuNatpharm, bazi rezvehutano pamwe nebazi rezvemari uye vazhinji vavo vanotarisira kupa humbowo kana kusungwa nekuda kwenyaya iyi. VaNguwaya vakabuda mumifananidzo yakawanda vaine mudzimai wemutungamiri wenyika, Amai Auxilia Mnangagwa, pamwe nevana vaVaMnangagwa, Shaun na Collins. Mifananidzo iyi yakakonzera mitauro yakawanda mu social media vamwe vachiti zvose zviri kuitwa naVaNguwaya, vari kutsigirwa nemhuri yemutungamiri wenyika. No media source currently available 	https://www.voashona.com/a/zimbabwe-court-refuses-bail-for-controversial-businessman-delish-nguwaya/5465221.html
politics	MDC Alliance Inoshora SADC Pakusaita Hurukuro yeZviri Kunetsa muZimbabwe	Zvichitevera kupera kwemusangano wevatungamiri venyika dzeSADC pasina zvataurwa pamusoro pezviri kuitika muZimbabwe, bato guru rinopikisa, reMDC Alliance, rinoti zvinorishamisa kuti vatungamiri veSADC vakaregera kukurukura zviri kunetsa muZimbabwe kunyange hazvo mutungamiri weSouth Africa, VaCyril Ramaphosa, vakaona zvakakodzera kutuma nhumwa dzavo ku Zimbabwe kunoita hurukuro pamusoro penyaya yekutyorwa kwekodzero dzevanhu. Mugwaro ravatumira kuvatori venhau, vanoona nezvekudyidzana nevekunze mubato reMDC Alliance, Muzvare Gladys Hlatywayo, vanoti hurumende yaVaEmerson Mnangagwa iri kushandisa dambudziko re COVID-19 senzira yekudzvanyirira vanhu munyika. Muzvare Hlatywayo vanoti vanorwira kodzero dzevanhu, vatori venhau, magweta, vanomirira vashandi nevemasangano anomirira vanhu, vemakereke nevemapato anokwikwidza vanoshungurudzwa apo vachiita mabasa avo zviri pasi pemutemo. Muzvare Hlatywayo vaudza Studio 7 kuti bato ravo richaramba richiedza kuita hurukuro neSADC, pamwe chete nevatungamiri venyika dziri musangano iri nevamwe, kusvika nyaya yeZimbabwe yagadziriswa. No media source currently available  Asi sachigaro vebato re Zanu-PF muNorth America, VaRegis Charumbira, vanoramba mashoko ese ataurwa mugwaro reMDC Alliance, vachiti chirwere cheCOVID-19 hachisi chekutamba nacho, naizvozvo hurumende inoisa mirairo inodzikisa mafambiro evanhu kuti ibatsire mukuchengetedza hupenyu hwevanhu vayo.  VaCharumbira vanoti SADC haina kukurukura pamusoro peZimbabwe nekuti muZimbabwe hamuna dambudziko rinokodzera kukurukurwa. No media source currently available 	https://www.voashona.com/a/zimbabwe-mdc-alliance-reacts-to-sadc-not-discussing-zimbabwe-situation-gladys-hlatywayo-regis-charumbira/5547765.html
sports	Caps United Inoti Inoda Kutevera Tsoka dzeMamelodi Sundowns	Mumusha weCaps United hamusi kudaidzwa anonzwa nemhemberero. Mhemberero iri kuenderera mberi mumusha weCaps United mushure mekunge chikwata ichi chakatora mukombe weCastle Lager Premier Soccer League kwapera makore gumi nerimwechete vachikundikana. Muridzi weCaps United VaFarai Jere vanoti vatotanga kutsvaga mari yekutamba mumakundano emuAfrica egore rinouya eCaf Champions League. VaJere vanoti chinangwa chavo ndechekuita zvakaitwa neMamelodi Sundowns yekuSouth Africa iyo yakatora mukombe uyu gore rino. Vatsigiri vechikwata ichi havasi kudaidzwa vachinzwa nemufaro mushure mekutora mukombe wakakosha uyu mumwe wavo VaFadzai Muchichwa vachiti nguva yanga yarebesa vasina kumbofara. Caps United yakapedza iine mapoinzi makumi matanhatu nematatu, maviri pamusoro peFC Platinum mushure mekurova Chapungu 1-0 mumutambo wavo wekugumisira kuAscot Stadium nemugovera. Mumwe mutsigiri wechikwata ichi VaMisheck Mwayera vanoti varikufara zvikuru nezvakaitika izvi mushure memakore anodarika gumi vchitatarika Murairidzi wemaGreen Machina Lloyd Chitembwe anoti nguva yakadai inofadza zvikuru zvekuti ari kufara kuve mumwe wemhuri iri kupemberera kubudirira kwavo. Chitembwe ndiye aimbova mutambi wekutanga weCaps United kutora mukombe weLigi achirairidza chikwata ichi. Cricket Chikwata cheZimbabwe chemaChevrons nemusi weSvondo chakadamburwa neSri Lanka nemawiketsi matanhatu mufainari yeTri-Series iyo yaisanganisirawo West Indies Chikwata ichi chakanyadzisa zvikuru zvekuti mutambi wavo aive nemaranzi akawanda, Tarisai Musakanda, akakwanisa kukanda makumi matatu nematanhatu chete. ushure mekushandisa vatambi vavo vese, Zimbabwe yakakwanisa maranzi zana nemakumi matanhatu (160) ayo asina kutorera Sri Lanka nguva kudarika. Vashanyi veSri Lanka ava vakasvitsa maranzi zana nemakumi matanhatu nemana (164) vakasara vachiri nemawiketsi matanhatu mumaoko. Izvi zvirikuratidza kuti murairidzi mutsva wemaChevrons, Heath Streak ane mutoro mukuru mukuedza kuvandudza chikwata chake. Embed\n\n\n\nshare\n\n\n\n\n\n\n\nNyaya Ina Michael Kariati\n\n\nby VOA\n\n\n\n\n\n\n\nEmbed\n\n\n\nshare\n\n\n\n\n\n\n\n\n\n\nThe code has been copied to your clipboard.\n\n\n\n\n\n\n\n\n\n\n\n\nThe URL has been copied to your clipboard\n\n\n\n\n\n\n\nShare on Facebook\n\n \n\n\n\n\nShare on Twitter\n\n \n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nNo media source currently available\n\n\n\n\n\n\n\n\n\n\n\n\n\n\n0:00\n\n0:03:37\n\n\n\n\n\n\n\n\n\n\n\n\n0:00\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nPekupinda Napo Kuti Muone Zvamuri Kuda\n\n\n\n\n\n\n128 kbps | MP3\n\n\n\n\n64 kbps | MP3\n\n\n\n\n\n\n\n\nPop-out player No media source currently available 	https://www.voashona.com/a/zimbabwe-mitambo/3614840.html
health	Chirongwa cheKudzidzisa Vachadzidzisa Vamwe Mabayirwo eNhomba yeCovid-19 Chinotanga Munyika	Bazi rezvehutano rinoti ratanga chirongwa chekudzidzisa vanhu vachadzidzisa vamwe mumatunhu madiki nemakuru (district and provincial trainers) kubaya nhomba yeCovid-19 iyo yakapinda munyika neMuvhuro ichibva kuChina. Vanoona nezvekufambiswa kwemashoko mubazi iri, VaDonald Mujiri, vanoti chirongwa ichi chafamba zvakanaka, uye vanhu vanosvika mazana mana vabva kumapoka akasiyanasiyana vawana dzidziso pamusoro pemabairwo enhomba iyi. VaMujiri vanoti vanhu vapinda muchirongwa ichi vanosanganisira vezvehutano vabva kumatunhu maduku nematunhu makuru, mapoka akazvimirira, makanzuru, vekumajeri pamwe nemapurisa. Zvimwe zvinonzi zvadzidziswa vanhu ava zvinosanganisira machengeterwo enhomba, mabairwo, marasirwo ainofanirwa kuzoitwa, kufambiswa kwemashoko pamwe nekuongorora vanenge vabaiwa nhomba iyi. VaMujiri vanoti vadzidziswa ava vanenge votarisirwa kuti kutanga neChitatu kana kuti musi weChina vanenge vototangawo kudzidziva vachazobaya nhomba iyi mumatunhu avo. No media source currently available Mukuru wesangano rezvehutano, reCommunity Working Group on Health, VaItai Rusike, vanoti vanotambira chirongwa chedzidziso ichi asi vachiti zvinenge zvakanaka kuti vanezenge vachibaya vanhu nhomba iyi vange vaine ruzivo rwakakwana. VaRusike vanotiwo hurumende yaifanirwa kunge yakatanga kare kushanda nevezvehutano ava kubva pakatangwa mabasa ekutsvaga nhomba idzodzi, uyewo vanoti zvakakoshawozvakare kuti veruzhinji vapiwe mukana wekusarudza nhomba yavanoda pane dzose dzave kuwanikwa, kwete kuti vangopiwa iri kubva kuChina chete. No media source currently available 	https://www.voashona.com/a/zimbabwe-covid-19-update-vaccination-training-of-trainer-begins/5780230.html
business	Nyanzvi dzeHupfumi Dzozeya Kurudziro yeRBZ Yekuti Mari yeMunyika Ishandiswe Zvakanyanya	Dzimwe nyanzvi mune zvehupfumi dzinoti kurudziro yagavhuna vebhanga guru renyika reReserve Bank of Zimbabwe, Doctor John Mangudya, yekuti vanhu vashandise mari yemunyika zvakanyanya ipfungwa yakanaka chose, asi izvi zvinoshanda chete kana mari yemunyika iyi iine huremu hunounza chivimbo muvanhu. Vachitaura kumusangano wavakaita nevemabhizimusi svondo rapera, VaMangudya vakati kushandiswa kwemari yekunze munyika kwakaonekwa muna 2008 kuti hakukudze hupfumi hwenyika kunze kwekungodzikamisa chete mitengo yezvinhu. Vanoshanda nesangano reLabour and Economic Development Research Institute of Zimbabwe, Doctor Prosper Chitambara, vanoti vanhu vemunyika vanofanirwa kuve nechivimbo nemari yemunyika kuitira kuti itambirike. Izvi zvinotsigirwa neimwe nyanzvi mune zvehupfumi vachishanda vakazvimirira, VaMasimba Kuchera, avo vanoti chivimbo nemari yemunyika chinofanirwa kutangira kuhurumende, iyo vanoti iri kutara mitengo yezvinhu kusanganisira mari dzinoripirwa pama Toll gate nemari yekunze. Vaimbotungamira sangano revashandi reZimbabwe Congress of Trade Unions, VaPeter Mutasa vanotiwo mari yemunyika inofanirwa kuzvishambadza yoga, kwete kuti iite zvekushambadzwa naVaNgudya sevanoshambadza mbatya dzekupfeka kana zvekudya. VaMutasa vanotiwo nyaya hombe yaita kuti mari yemunyika ipere simba inyaya yehuwori, zvikuru kumusika wemari yekunze, uko vanoti vamwe vari kutenga mari yekunze nemutengo wepasi vozoitengesa pamusika mutema nemari iri pamusoro. Asi pane chakaipa here kuti nyika ishandise mari yekunze? Doctor Chitambara vanoti kushandiswa kwemari yekunze hakuna kuipa sezvo kuchibatsira kuti hurumende isarambi ichidhinda mari sezvo isingazokwanisi kudhinda mari yekunze iyi. Asi vanoti mari yemunyika inokwanisa kutambirika chete kana nyaya yekukwira kwemitengo yezvinhu kana kuti inflation, yadzikamiswa. Imwe nyanzvi mune zvemabhizimusi, vari nhengo yeZanu PF, VaGilbert Muponda, vanotsinhira pfungwa yekuti vanhu vaite chivimbo nemari yemunyika. VaMuponda vanoti izvi zvinogadziriswa chete kuburikidza nekuti nyika itengese zvigadzirwa zvayo kunze uyewo ichideredza zvainotengawo kunze. VaMangudya vakati nyaya ye inflation vachaigadzirisa kuburikidza nesimbisa kushandiswa kwemari yemunyika, pamwechete nekukasika kuwanisa vanenge vahwinha pamusika wemari yekunze mari dzavo mukati memasvondo maviri senzira yekuti mari yekunze iwande mumabhizimusi. Asi nyanzvi dzezvehupfumi idzi dzinoti kunze kwekunge hurumende yatora matanho amasimba kurwisana nehuwori, hupfumi hwenyika hunogadzirisika chete kuburikidza nekudzorwa kwemari yekunze kuti ishande munyika, kana kuti dollarization. No media source currently available 	https://www.voashona.com/a/zimbabwe-economic-cr-rbz-governor-mangudya-calls-for-increased-use-of-local-currency/6422106.html
health	Vamwe Vanhu Vashanu Vofa neChirwere cheCovid-19 muNyika	Bazi rezvehutano rinoti huwandu hwevanhu vafa nekuda kwechirwere cheCovid-19 munyika hwakwira kusvika pagumi nevasere kana kuti 18 mushure mekunge vamwe vanhu vashanu vashaya. Vanhu vatatu vakafa vari munharaunda dzakasiyana siyana vamwe vaviri vakafa vari munzvimbo dzinochengeterwa vanenge vabatwa nechirwere ichi. Vanhu vaabatwa nechirwere ichi kusvika parizvino vanosvika mazana mapfumbamwe nemakumi masere nevashanu kana kuti 985. Izvi zvinotevera kubatwa kwevamwe vanhu vatatu nechirwere ichi nezuro. Pavanhu ava, vaviri vakabva kuSouth Africa uye mumwe akachitapurirwa munyika. Harare ndiyo ine vanhu vakawandisa vabatwa nechirwere ichi vanosvika mazana maviri nemakumi masere nemasere kana kuti 288 ichiteverwa neBulawayo ine vanhu zana nemakumi masere nevatatu 183, Mashonaland Central ndiyo ine vanhu vashoma vabatwa nechirwere ichi vanova gumi nemumwe. Vanhu vapora kubva kuchirwere ichi vanosvika mazana matatu nemakumi maviri kana kuti 320. Vanhu vavhenekwa chirwere ichi munyika vadarika zviuru makumi masere nezvisere kana kuti 88 000. Kunyangwe hazvo huwandu hwevanhu vari kubatwa nekufa kwechirwere checoronavirus huri kuramba huchiwedzera, vashandi vemuzvipatara kusanganisira vakoti navanachiremba vave nemazuva makumi maviri nematanhatu vachiramwa mabasa nekuda kwekushomeka kwemari dzavari kutambiriswa. Hatina kukwanisa kubata vakafanobata chigaro chegurukota rezvehutano VaAmon Murwira sezvo vange vasiri kudaira nharembozha yavo. Asi gurukota rezvemari Muzvinafundo Mthuli Ncube vakaudza dare resenate kuti hurumende yakazvipira kuita hurukuro nevashandi vayo vari kuramwa kuita mabasa. Mutungamiri weZimbabwe Nurses Association VaEnoch Dongo vanoti vari kusangana Muvhuro uno neveHealth Services Board vanoona nezvemari dzinotamburiswa vashandi vemuzvipatara. No media source currently available  	https://www.voashona.com/a/vamwe-vanhu-vashanu-vofa-nechirwere-checovid-19/5499859.html
sports	Nhabvu yePSL yodzoka	Ndooka   ZVIKWATA zvose zvinokwikwidza muPremier Soccer League (PSL) zviri pakati pekunyoresa vatambi vazvo segadziriro yekudzoka kwemitambo yeCastle Premiership.   Mitambo iyi ichasimudzirwa nemusi wa12 na13 Kukadzi zvichitevera kumiswa kwayakaitwa munaZvita gore radarika nekuda kwezororo reKirisimasi uye kupa mukana kuchikwata chenyika chemaWarriors kuti chigadzirire kuenda kunokwikwidza kuAfrica Cup of Nations (Afcon) kuCameroon uko chakadzoka mushure mekuburitswa mumutambo uyu.   Mukushi wemashoko wePSL – Kudzai Bare – anoti mitambo yeCastle Premiership ichasimudzira masvondo anotevera.   “Hurongwa hwekudzoka kwemitambo yePSL huri kufamba mugwara uye kutaura kuno zvikwata zviri kunyoresa vatambi vazvo.   “Kana tapedza, mitambo inenge yave kusimudzira uye iri kutarisirwa kutanga musi wa12 na13 Kukadzi mazuva ayo atagara takazivisa kuti ndiwo mitambo iyi ichasimudzirwa,” anodaro Bare.   Zvisinei, mitambo iyi paichadzoka, mizhinji yacho inogona kukanganiswa nekunaya kuri kuita mvura uye izvi zvinotevera yambiro yakapihwa nebazi rinoona nezvemamiriro ekunze reMeteorogical Services Department (MSD) yekuti munyika muri kutarisirwa kunaya mvuya yakawanda kwenguva ndefu.   Bare anoti PSL ichabatana nemamwe masangano anoona nezvenhabvu mumazuva anotevera vachitenderera kunhandare dzakasiyana vachiongorora mamiriro akaita nhandare idzi.   “Nguva yatiri tinoziva kuti ndeyekunaya kwemvura saka mimwe mitambo inogona kukanganiswa nekudaro tichange tichiona mafambiro anenge achiita mitambo yacho.   “Zvagara hazvo kuti patichasimudzira nhabvu ndipo kubva kare paitanga mitambo yePSL asi kungoti apa chete tichangoti kurumidzei zvishoma. Asi mumazuva anotevera tichatenderera tichiongorora nhandare dzedu tichiona kuti dzakagadzirwa zvakadii uye dzinokwanisa here kutambirwa mitambo panguva ino yatiri,” anodaro Bare.   Zvakadaro, pakamiswa mitambo yePSL munaZvita, zvikwata zvakawanda zvange zvatamba mitambo mitatu uye zvimwe miviri.   Izvi zvakaona chikwata cheManica Diamonds chichitungamira palogo zvichitevera kuhwina kwachakaita mitambo yacho yose iri mitatu chiine zvibodzwa zvipfumbamwe.   Manica Diamonds iri kuteverwa neNgezi Platinum iyo, kubva pamitambo yayo mitatu, yakakwanisa kuhwina miviri ndokuita mangange mumwe chete uye ine zvibodzwa zvisere.   FC Platinum, iyo yakatora zvakare mukombe wePSL mwaka wadarika, ndiyo yakagara pechitatu iine zvibodzwa zvitanhatu izvo yakawana kubva mumitambo miviri.   Pechina pakagarwa neTriangle United iyo ine zvibodzwa zvitanhatu kubva mumitambo mitatu. Triangle yakahwina mitambo miviri ndokukundwa mumwe chete.   Kune rimwe divi, Bulawayo City ndiyo yakasenga iri pasi pelogo sezvo yangokwanisa kuwana chibodzwa chimwe chete kubva mumitambo mitatu yayatamba.   Chikwata ichi chakakundwa mumitambo miviri uye ndokuita mangange 3-3 neWhawha.	https://www.kwayedza.co.zw/nhabvu-yepsl-yodzoka/
politics	VaBarack Obama Vanorumbidza Mabasa aMuchakabvu Nelson Mandela	Vaimbove mutungamiri weAmerica, Va Barack Obama, vakarumbidza vaimbove mutungamiri weSouth Africa, mushakabvu Nelson Mandela, nebasa guru ravakaita rekurwira kuti munhu wese ave nerusununguko. Vachitaura neChipiri kuvanhu vanodarika zviuru gumi nezvina muJohannesburg muhurongwa hwekurangarira VaMandela, VaObama vakarumbidza mabasa akaitwa naVaMandela, avo vaifanirwa kusvitsa makore zana gore rino, dai vakange vachiri vapenyu. VaObama vakati hondo yerusununguko haisati yapera, uye vanhu vanofanira kudzidza kubva kuhunhu hwairatidzwa naVaMandela. VaObama vakaratidzawo kushushikana nerusarura ganda ruchiripo munyika mavo nemuSouth Africa, zvinhu zvavanoti ndizvo zvakarwirwa naVaMandela kuti zvipere pasi rose. Mashoko akataurwa naVaObama ndeemhando yepamusoro zvichitevera kusiya kwavo basa semutungamiri weAmerica muna 2017, mushure mekunge vashanda muWhite House kwemakore masere. VaObama vakasangana naVaMandela muna 2005, makore matatu vasati vasarudzwa kuva mutungamiri weAmerica. Muna 2013, VaObama vakataura mashoko akadzama pahurongwa hwekurangarira VaMandela. VaMandela vakagara muhusungwa kwemakore makumi maviri nemanomwe, vakazoburitswa mujeri muna 1990, vakazoitwa mutungamiri wechitema wekutanga muSouth Africa muna 1994. VaTrust Masieleala, avo vari kuita zvidzidzo zvepamusoro soro pa University of Johannesburg, vakati kurudziro yaVaObama haina kunangana ne South Africa chete, asi kuti ikurudziro kunyika dzose kuti dziremekedze kodzero dzevanhu. Chipangamazano musangano re Political Economy Southern Africa, VaGideon Chitanga, vakatiwo mashoko aVaObama aburitsa pachena matambudziko ari kunetsa nyika zhinji pasi rose. VaTerrence Chitapi veAfrican Democracy Forum kuchamhembe kweAfrica, vakatiwo mashoko aVa Obama anoratidza kuti hapana munhu akakosha kupfuura mumwe. Mutungamiri weSouth Africa, Va Cyril Ramaphosa, pamwe nemudzimai waVaMandela, Amai Gracia Machel, vakarumbidza VaMandela vakakurudzira munhu wese kuti azadzikise chido chavo chekuda kuona munhu wese akasununguka. VaObama vasati vapinda muSouth Africa, vakashanyira Kenya kwemazuva maviri, uko kwakaberekerwa baba vavo. VaObama vakaita hurukuro nemutungamiri weKenya, VaUhuru Kenyatta, pamwe nemutungamiri webato rinopikisa, VaRaila Odinga nemusi weSvondo. NeMuvhuro VaObama vakaswera vari muguta rakaberekerwa baba vavo re Kogelo kuKenya kwakare, uko vakavhura muzinda wekudzidzira mitambo, uyo wakatangwa nehanzvadzi yavo. No media source currently available 	https://www.voashona.com/a/zimbabwe-former-president-barack-obama-praises-nelson-mandela/4487443.html
politics	Zanu PF Yopomera Vari Kunze Mhosva yeKufurira Vari Kumusha Kuti Varatidzire	Panonzi pave nekukandirana nyoka mhenyu pakati pezvimwe zvizvarwa zveZimbabwe zvigere munyika nezvimwe zvigere kunze kwenyika pamusoro pekuratidzira kwanga kwakarongwa nebato reMDC, vari munyika, zvikuru veZanu PF, vachiti kuratidzira uku kuri kukuchidzirwa nevari kunze kwenyika. Izvi zvinouya panguva iyo mapurisa munyika yose ari kurambidza kuratidzira uku kuburikidza nekuzara mumigwagwa pamwe chete nemauto akamirira kuparadza vanenge vaungana vachida kuratidzira. Imwe nhengo yeZanu PF, VaBelieve Gaule, vanoti vari kunze kwenyika vari kufurira hama dzavo kuti dzipandukire hurumende vachidzityisidzira kuti havazotumira zvakare mari kumusha kana vakasapinda mumigwagwa. VaGaule vanoti vari kunze kwenyika vanenge vagere zvavo pamutambarakede, vachishandisa vari kumusha ava. Vamwe ndivo vari kunyora pamadandemutande vachikurudzira vari kunze kwenyika ava kuti vadzoke kumusha munguva dzekuratidzira idzodzo vachibatana navo, kwete kuita vana tinhadzirwe. Asi mumwe wevari kunze kwenyika, vari sachigaro webato reMDC mudunhu reDC-Maryland-Virginia, VaCharles Mutama, vanoti vanogona kunge vari kunzi vari kufurira vari kumusha asi chavari kuda kugadzirisa zvinhu munyika. VaMutama, avo vanove zvakare mukuru wesangano reZimbabwe Diaspora for Democracy, vanoti nekuda kwaizvozvo, vanokurudzira hama neshamwari dzavo kuti vapinde mumigwagwa vachiratidzira senzira yekugadzirisa zvinhu.  No media source currently available 	https://www.voashona.com/a/zimbabwe-politics-diaspora-demonstrations-charles-mutama/5051216.html
business	VaPatrick Chinamasa Vanoti Hapana Kudzokera Kumashure paNyaya yeMabond Notes	"Gurukota rinoona nezvehupfumi VaPatrick Chinamasa vanoti hapana kudzokera kumashure pachirongwa chekuparura mari yemabond notes mwedzi uno. VaChinamasa vataura mashoko aya kumucheto wemisangano yepagore ye International Monetary Fund ne World Bank muWashington DC, muAmerica. Vanoti chirongwa chekuparura mabond notes chiri kuenderera mberi kupera kwemwedzi uno. ""Chirongwa chema bond notes chiri kuenderera mberi munyika uye chichabatsira kuti avo vanoita zvekutengese zvirimwa nezvimwewo kunze kwenyika kuti vawanewo mibairo yemabasa avanenge vachiita pakuunza mari yekunze munyika,"" VaChinamasa vaudza Studio 7. VaChinamasa nagavhuna weRBZ VaJohn Mangudya ndivo vari kutungamira chikwata cheZimbabwe. VaChinamasa naVaMangudya neChipiri vakapinda mumusangano wemakurokota ezvemari emuAfrica wakaitwa nesangano re Macroeconomic And Financial Management Institute Of Eastern And Southern Africa (MEMFMI) apo vakaudza Studio 7 kuti varikushushikana nekuratidzira kurikuitwa nezvizvarwa zveZimbabwe zviri muAmerica sezvo zviri kukanganisa mimwe misangano yavo. ""Zviri kundishungurudza ndezve kuti unowona zvizvarwa zveZimbabwe zvichiratidzira kunzvimbo dzatinoenda kunoshava rubatsiro izvo zviri kuti katyamadza kuti seyi vana vedu vari ivo varikuda kuti nyika isawane rubatsiro,"" VaChinamasa vaudza Studio 7. VaChinamasa vanoti hurumende iri kuyedza zvese zvainokwanisa kuti pasawane mushandi wehurumende anowanikwa achishaya muhoro wake pane nguva. No media source currently available  "	https://www.voashona.com/a/zimbabwe-world-bank-patrick-chinamasa-africa/3538150.html
health	Vanhu Vakawanda Voenda Kunobayiwa Nhomba yeCovid-19 Vachibhadhara Mari	Vamwe vagari vekuMasvingo vava kuona zviri nani kuenda kunobayiwa nhomba yekudzivirira Covid-19 munzvimbo dzinobhadhariswa mari sezvo vasiri kubatsirwa munzvimbo dzinobayiwa vanhu nhomba pasina muripo. Mumwe mugari wemumusha weRujeko, VaKnowledge Matumba,vati vakandobayiwa nhomba kuchipatara chisiri chehurumende nekuti vakapedza masvondo maviri vachienda kunomira mumutstse asi vachitadza kubayiwa sezvo zvipatara zvehurumende zviri kubaya vanhu vashoma pazuva. VaMatumba vati kuzvipatara zvisiri zvehurumende hakuna mitsetse uye vanhu vanobhadhariswa mari inosvika madhora maviri ekuAmerica iyo yakatarwa nehurumende. Mumwe mugari, VaJohanes Chihwani, avo vati vakabayiwawo kuchipatara chakazvimiririra vati kunyange kuchibhadhriswa, mari yacho ishoma uye haupedzi nguva yakareba wakamirira kubayiwa. Mutauriri weZimbabwe National Family Planning Council muMasvingo, VaHebert Chikosi, vati vanhu vazhinji vari kuuya kuzobaiwa nesangano ravo senzira yekutiza mitsetse kuzvipatara zvehurumende. Chimwe chipatara chakazvimirira cheCIMAS, chiri kubayawo vanhu muMasvingo asi chinobaya nhengo dzacho dziri pachirongwa chekurapiwa chemedical Aid. Mumwe mushandi ataura ne Studio 7 paCIMAS aramba kudomwa nezita rake nekuti haabvumidzwi kutaura nevatori venhau ati nhengo dzavo zhinji dziri kubayiwa nyore dzisingabhadariswi. Muridzi weMakurira Private Hospital, Dr Phenias Makurira, vati zvipatara zvakazvimiririra zviri kubetsera hurumende chaizvo kutapudza huwandu hwevanoda kubayiwa nhomba vachiti chipatara chavo chiri kutangawo kubaya vanhu svondo rinouya. Mutauriri weCovid-19 Taskforce muMasvingo, VaRodgers Irimayi, vati hurumende inotenda kubatsirwa kwairi kuitwa nevezvipatara zvakazvimirira uye inokurudzira vanhu kuti vaende ikoko senzira yekutapudza huwandu kuzvipatara zvehurumende. Nyanzvi mune zvehutano dziri kukurudzira hurumende kuwedzera nzvimbo dzinobayiwa vanhu nhomba pamwe nekutenga nhomba dzakawanda. Nezuro vanhu makumi maviri nevaviri vakafa nechirwe che Covid-19 munyika izvo zvakasvitsa huwandu hwevanhu vanhu vafa pazviuru zvina nemazana maviri nemakumi maviri, 4 220. Vanhu mazana matatu nemakumi masere nevatanhatu, 386 vakabatwa nechirwere ichi nezuro wakare izvo zvakasvitsa huwandu hwevanhu vabatwa nechirwere ichi munyika yose pazviuru zana nemakumi maviri nezviviri nemazana maviri nemakumi masere nevasere 122 288. Vanhu vabayiwa nhoba yekutanga munyika vave mamiriyoni maviri nezviuru mazana maviri nemakumi manonwe nechimwe nemazana manomwe nemakumi maviri nevapfumbamwe, 2 271 729. Vabiawa nhomba yepiri vave miriyoni imwe chete nezviuru mazana mana nemakumi maviri nezvinomwe nezana nemakumi mashanu nevapfumbamwe, 1 427 159. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhatu kubva muzana senzira yekurwisa denda reCovid-19. No media source currently available 	https://www.voashona.com/a/zimbabweans-forced-to-be-vaccinated-at-private-facilities-where-they-pay-for-the-jab/6011085.html
sports	Isu tadzivirirwa 100pc –  PSL	  SANGANO rePremier Soccer League (PSL) rinoti riri kufara zvikuru kuti chirongwa chekubaiwa nhomba dzekudzivirira chirwere cheCovid-19 chiri kugamuchirwa nevatambi nezvikwata zviri pasi payo izvo zvaona vose vabaiwa vachisvika chikamu che99.9 percent.   Mukushi wemashoko wePSL – Kudzai Bare – anoti vatambi, varairidzi nehutungamiri hwezvikwata zvose zvinokwikwidza muligi iri vakabaiwa majekiseni eCovid-19 izvo zvinove zvimwe zvezvikonzero zvichaita kuti mutambo uyu utambwe vanhu vakasununguka.   Anoti mutambo uyu usati wadzoka, vakanyorerwa nesangano reSports and Recreation Commission (SRC) kuti vatambi vose nezvikwata zvavo, kusanganisira hutungamiri vabaiwe nhomba kuitira kuti mutambo uyu ugodzoka uye ugotambwa vanhu vakachengetedzeka.   “Tiri kugutsikana kuti vatambi nevarairidzi vabaiwa nhomba kusvika pari zvino vanosvika chikamu che99.9 percent. Zvinofadza nekuti vanhu vakaterera, vakatevedzera matanho anodiwa kuti mutambo udzoke ugofamba zvakanaka.   “Kubaiwa majekiseni nekugara vanhu vachivhenekwa Covid-19 mamwe ematanho anotarisirwa kutevedzerwa izvo zvatakapihwa neSRC, saka zvikwata zvakatevedzera zvikabaisa vatambi vazvo nehutungamiri hwacho,” anodaro.   Bare anoti sePSL, vari kushambadza kuvatsigiri venhabvu kuti vaendewo kunobaiwa kuitira kuti zvigobatsira nguva inotevera kana votenderwa kuzonoona zvikwata zvavo zvichitamba.   “Tiri kuvakurudzira tichishandisa nzira dzakasiyana dzinosanganisira dandemutande kuparidza shoko rekuti vanobaiwewo nhomba nekuti tinoda kuti vazouya kuzotsigira zvikwata zvavo vakasununguka. Kana vakabaiwa, zvinobatsira kuti vange vakachengetedzeka nekuti hatidi kuti nhabvu izowedzera pakutapurirana denda iri,” anodaro Bare.   Zvichakadaro, Bare anoti PSL ichazivisa svondo rinotevera kuti mitambo yemuno inogona kuenderera mberi here kana kuti ichambomiswa sezvo pachange pane mutambo wenyika wekurwira kuenda kuQatar World Cup.   MaWarriors, ayo ave kurairidzwa naNorman Mapeza, achasangana neGhana mumitambo miviri yakatevedzana yekuenda kuWorld Cup.   Mitambo yemuGroup G iyi iriko nemusi wa9 na12 Gumiguru asi hapasati pajeka kuti mitambo yeChibuku Super Cup ichambomiswa here kana kuti kwete kuitira kuti Mapeza agowaniswa nguva yekushanda nemaWarriors.   Mitambo yeChibuku Super Cup neChitatu svondo rino mushure mekumbomiswa kwenguva yakareba nechinangwa chekurwisa kupararira kwechirwere cheCovid-19.   “Tiri panyaya iyoyo, tinoziva kuti kune mutambo mukuru uchauya saka tichazozivisa svondo rinotevera kuti tichazvifambisa sei. Iye zvino tiri kungofunga nezvemitambo iriko svondo rino chete,” anodaro Bare.	https://www.kwayedza.co.zw/isu-tadzivirirwa-100pc-psl/
business	Sangano reBill and Melinda Gates Rowanisa Vanhu Dzimba muHarare	Rimwe sangano rekuAmerica, reBill and Melinda Gates Foundation, irapedza chirongwa charo chekuvakira vanotambura dzimba muHarare apo ratambidza dzimba zviri pamutemo kumhuri mazana mana nemakumi masere mumusha weDzivaresekwa Extenstion muHarare. Vachitaura pachiitiko ichi, mumwe mukuru anoona bezvekufambiswa kwezvirongwa musangano iri, Amai Melanie Walker, vati chirongwa ichi, icho chine mamiriyoni makumi mashanu emadhora, chabudirira chose. Vati ishuviro yavo kuti kanzuro yeHarar,e ichashanda nemamwe masangano anopa rubatsiro,ichaenderera mberi ichivakira vanoshaya dzimba kuti vagare zvakanaka sezvo sangano ravo rapedza chirongwa charo. Meya veguta reHarare, VaBenard Manyenyeni, vatenda sangano iri uye vati chirongwa ichi chakabudirira chose zvekuti kanzuru yavo yave kutoronga kushandisa chirongwa ichimukugadzirisa dambudziko revanhu vari kugara munzvimbo dzisingakodzeri muguta. Pasi pechirongwa cheBill and Melinda Gates Foundation, kanzuru yakapihwa mari yekugadzira migwagwa, kugadzira pombi dzemvura nesiweji uyewo vanhu vakazopihwa mari dzekuvaka dzimba dzine mipanda miviri miviri. Vazhinji vakawana rubatsiro nedzimba pasi pechirongwa ichi ndevaya vakabviswa munzvimbo dzavaigara apo hurumende yaigadzirira kushanya muZimbabwe kwaMambokadzi wekuEnglanda, Queen Elizabeth, muna 1992 pamwe nevamwe vakaputsirwa dzimba dzavo paOperation Murambatsvina muna 2005. Mumwe wevanhu ava, Amai Grace Tagarisa, vanoti vanofara chose kuti vavewo nepekugara zvichitevera rubatsiro rwakabva kuBill and Melinda Gates Foundations. Vanoti kunze kwemba vakadzidziswa kuita mabasa ekuzvibatsira akaita sekusona. Mumwe wevanhu vakawana rubatsiro kubva kusangano iri, Ambuya Netty Mahachi, vaudza Studio 7 kuti vanofara chose kuti vave nepekugara mushure mekutambura kwenguva yakareba. VaManyenyeni vati zvichitevera kufamba zvakanaka kwechirongwa ichi, kanzura ichabvisa mumhuri zana nemakumi maviri neimwe dziri kugara zviri kunze kwemutemo mumusha weGunhill vodzivakira dzimba kuMabvuku. Vaenderera mberi vachiti kanzuru yavo iri kuedza napose painogona napo kuti munhu wese awane pekugara muHarare zvisinei nekuti murombo here kana kuti kwete Vati kanzuro yavo ine chinangwa chekuvaka dzimba dzinodarika zana rezviuru kusvika mugore ra2018.	https://www.voashona.com/a/zimbabwe-bill-manyenyeni-chifera-harare-dzivaresekwa-/2728731.html
sports	Hatizivi pachadzoka nhabvu: PSL	  SANGANO rePremier Soccer League (PSL) rinoti harizive kuti nhabvu yemuno ichatanga kutambwa rinhi sezvo pari zvino vari kumbotevedzera mitemo yakatarwa neHurumende yekurwisa kupararira kwechirwere cheCovid-19.   Kubva pakambomiswa mitambo yose munyika muno muna Kurume gore radarika apo pakatanga kunyuka denda reCovid-19, hakuna kuzombobvira kwatambwa mitambo yePSL.   Muhurukuro neKwayedza, chamangwiza wePSL – Kennedy ‘Kenny’ Ndebele – anoti pari zvino havasi kumbofunga pamusoro pekuti nhabvu ichadzoka rinhi sezvo nyika iri mushishi yekurwisa kupararira kwechirwere ichi.   “Tiri kutevedzera mitemo yeHurumende iri kukurudzira veruzhinji kuti vagare kudzimba,  takanzi tishandire kumba saka iye zvino takagara kumba uye tiri kushandira kudzimba dzedu.   “Nyika iye zvino iri palockdown, danho iro rakatorwa neHurumende kuti denda reCovid-19 risarambe richipararira. Saka isu tiri kutevedzera mutemo weHurumende.    Nguva ino, nyaya yekuchengetedza hupenyu hwevanhu yakakosha zvikuru,” anodaro Ndebele.   Kubva pakanyuka chirwere cheCovid-19 gore rapera, kune dzimwe nyika dzakadai seSouth Africa, Zambia neTanzania nhabvu yakadzoka ikatanga kutambwa munhandare dzisina vatsigiri nechinangwa chekudzivirira kupararira kwedenda iri.   KuTanzania nhabvu ichiri kutambwa pamberi pevatsigiri uye nguva pfupi yadarika chikwata cheFC Platinum chakasangana necheSimba Sports Club kunyika iyi mumutambo weCAF Champions League qualifiers.   Gore radarika, zvikwata zvinokwikwidza muPSL zvakange zvambopihwa mvumo yekutanga kuita gadziriro dzazvo.   Izvi zvakaona chikwata chemaWarriors – icho pari zvino chiri kuCameroon uko chiri kukwikwidza mumutambo eCHAN – chiita gadziriro kuburikidza nekutamba mitambo yehushamwari nezvikwata zvemuno.   Mitambo iyi ndiyo yakashandiswa nemurairidzi wemaWarriors, Zdravko ‘Loga’ Logarusic, kusarudza vatambi vekuti vazopinda muchikwata chekuenda nacho kuCHAN.	https://www.kwayedza.co.zw/hatizivi-pachadzoka-nhabvu-psl/
politics	Gakava reMapurazi Rosimuka Zvakare paKuchemwa kwaVaChanetsa	Gurukota rezveminda nekugariswa kwevanhu kumaruva, VaDouglas Mombeshora, vakayambira vakuru vakuru vebato reZanu PF kuti vasaite hudyire hwekuda kukumba mapurazi vachipa vana vavo nemadzisahwira avo. Gurukota rezveminda nekugariswa kwevanhu kumaruva, VaDouglas Mombeshora, vakayambira vakuru vakuru vebato reZanu PF kuti vasaite hudyire hwekuda kukumba mapurazi vachipa vana vavo nemadzisahwira avo. Vachitaura parufu rwevaimbove gavhuna wedunhu reMashonaland West, VaPeter Chanetsa, neChishanu chapfuura, VaMombeshora vakati nhengo dzebato reZanu PF dzinofanirwa kugoverana mapurazi avakatora nemhuri dzavo sezvakaitwa naVa Chanetsa kuitira kuti ivhu rose rishandiswe zvizere kuti nyika iwane zvekudya zvinoikwanira. VaMombeshora vakati VaChanetsa vakakumbira kuti purazi ravo reGreensleeves riri pedyo neguta reChinhoyi ridimurirwe vanakomana vavo vatatu sezvo vaitenda kuti raivakwanira ivo nevana vavo. VaMombeshora vakatenda kuti vakuru vakuru veZanu PF vakatsvagira vana vavo minda veruzhinji vachiishaya. Vachitaura paungano rimwe chete iri, nhengo yeCentral Committee muZanu PF, VaWebster Shamu, vakati vanhu vemuZimbabwe vanofanirwa kuremekedza mutungamiri wenyika, VaRobert Mugabe, sezvo vakagadzwa nemidzimu yenyika. VaShamu, avo vakadzoswa mumusangano weZanu PF mushure mekumbomiswa kuva nhengo mugore ra2014 vachipomerwa mhosva yekutsigira vaimbove mutevedzeri wemutungamiri wenyika, Amai Joyce Mujuru, vakafananidza VaMugabe semukaka une ruwomba hwemhando yeCremora. VaChanetsa, avo vakashaya svondo rapera neMuvhuro, vakapihwa ruremekedzo rwegamba renyika vakaradzikwa pamarinda eNational Heroes Acre neMugovera muHarare. Asi VaChanetsa, avo vakafa nekuda kwechirwere cheshuga kuchipatara cheParirenyatwa, vakanga voomerwa nehupenyu sezvo vakanga voendeswa kumatare edzimhosva nebhangi reCBZ mushure mekutadza kudzosera mari yechikwereti inosvika zviuru gumi nezvipfumbamwe zvemadhora. No media source currently available 	https://www.voashona.com/a/zimbabwe-zanu-pf-chanetsa/3669036.html
health	VaMagaya Vokonzera Mutauro muNyika neKuti Vawana Mushonga weHIV	Muporofita Walter Magaya vechicgi yeProphetic Healing Deliverance kana kuti PHD vakonzera mutauro munyika nezuro mushure mekunge vati ivo nevamwe vavari kushanda kubva kuIndia vachiti vawana mushonga wekurapa chirwere cheHIV. Aka hakasi kekutanga VaMagaya vachitaura mashoko akadai sezvo muna 2016 vakambotaura kwaMutare kuti mweya mutsvene kuburikidza nemavari unokwanisa kurapa chirwere ichi. Vakambotiwo vanorapa chirwere chegomarara. Hatina kukwanisa kubata VaMagaya kuti tinzwe divi ravo. Asi vakataura mashoko aya panhepfenyuro yavo yeYadar TV vachiti pane muti wavakawana unosanganiswa nemumwe unowanikwa kuMozambique. Asi vaimbova gurukota rezvehutano Dr Henry Madzorera vati vanhu vanofanira kuramba vachinwa mishonga yavo yemaARV kwete kurega vachiti kwaita mushonga unorapa chirwere ichi kusvika vanachiremba vaita ongororo izere.	https://www.voashona.com/a/vamagaya-vokonzera-mutauro-munyika-nekuti-vawana-mushonga-wehiv/4632677.html
business	IMF Inoti Haisi Kuzokweretesa Zimbabwe Imwe Mari Kudzamara Yabhadhara Zvimwe Zvikwereti	Bhanga guru rinokweretesa mari nyika dzepasi rino reInternational Monetary Fund kana kuti IMF rinoti harisi kuzokweretesa Zimbabwe mari sezvo iine zvikwereti zvakawanda kunze zvairi kukundikana kubhadhara. Zimbabwe ine chikwereti chinosvika mabhiriyoni gumi emadhora ekuAmerica chairi kutadza kubhadhara kuWorld Bank, African Development Bank, European Investment Bank neParis Club. IMF yakatura mashoko aya kuvatori venhau nemusi weChipiri mushure mekupedza mwedzi ichiongorora mamiriro akaita zvinhu munyika munyaya dzezvehupfumi. Izvi zvakaitwa kuburikidza nemadandemutande nenyaya yechirwere cheCovid-19. IMF inoti kuti Zimbabwe, yave nemakore makumi isina kukwereteswa mari nebhanga iri ikwereteswe mari, inofanira kubhadhara zvikwereti kana kutenderana nevayakakwereta kuti yobhadhara sei chikwereti ichi. IMF. Kunyangwe hazvo Zimbabwe yakakanganiswa zvakanyanya nechirwere cheCovid-19 sedzimwe nyika. IMF inoti inotarisira kuti hupfumi huchakwira nezvikamu zvitanhatu kubva muzana gore rino. Nyanzvi munyaya dzezvehupfumi, VaVictor Bhoroma, vaudza Studio 7 kuti zvakakosha kuti Zimbabwe igadzirise zvimwe zviri kukurudzirwa neIMF kuitira kuti isimudzire hupfumi hwenyika. No media source currently available 	https://www.voashona.com/a/imf-inoti-haisi-kuzokweretesa-zimbabwe-imwe-mari-kusvika-yabhadhara-zvimwe-zvikwereti/6316651.html
sports	Shumba yeSenegal Ingarume Nhatu dzeEngland Here kuWorld Cup?	Chikwata cheSenegal chatarisana nekukunda kana kunyura apo chiri kusangana nemaThree Lions eEngland manheru ano. Chikwata ichi chirikupinda munhandare na9pm manheru mumutambo weRound of 16 chichiziva kuti Africa yese yakamirira kupemberera kurova England. Kukunda mumutambo uyu kunopinza Senegal mumakota fainari emakundano aya uyezve pedyo nekuita chikwata chekutanga muAfrica kusvika muma semi fainari eWorld Cup. Munyori wezvemutambo wenhabvu anogara kuEngland Admire Muhimeke anoti munyika iyi mune manyuku-nyuku anotyisa nezvemutambo uyu. Mutsigiri wenhabvu muZimbabwe VaWisdom Ncube vanotiwo varikuona Senegal ichirohwa nekuti hapana kunyatsowirirana mumatambiro munhandare pavatambi vekumasure nevepakati. Asi veruzhinji muZimbabwe kusanganisira muongorori wemutambo wenhabvu VaProsper Magoka vanoti Senegal icharatidza kuti ndiyo Shumba chaiyo. Mukuru weZimbabwe Friends Club VaTendai Barnes Zhakata vanoti cheSenegal chinokwanisa kubudirira Chimwe chikwata chemuAfrica, Morocco irikupinda munhandare neChipiri kusangana neSpain. Cameroon, Ghana, neTunisia dzakabuditswa munharaunda yekutanga mumakwikwi aya. Mitambo yeRound of 16 kuWorld Cup uku iri kupera neChipiri svondo rinouya. Parizvino France, Argentina neNetherlands ndidzo dzatove mukota fainari. KuEngland vatambi vari kutarisirwa vanosanganisira Harry Kane, Bukayo Saka, Marcus Rashford nevamwe. KuSenegal mutambi wavo mukuru Sadio Mane akakuvara aso kune vamwe vakaita sa Kalidou Koulibaly, Edouard Mendy, Boulaye Dia nevamwe.	https://www.voashona.com/a/6861878.html
health	Dr Mahomva Vokurudzira Vanhu Kuti Vabayiwe Nhomba yeCovid-19 Apo Vakawanda Vobatwa neChirwere Ichi Zvakare	Mukuru anoona nezvekurwisa chirwere cheCovid-19 munyika Dr Agnes Mahomva vari kukurudzira vanhu munyika kuti vabayiwe nhomba yekudzivirira Covid-19 kuti chirwere ichi chisapararire zvakanyanya munyika. Dr Mahomva vaudzawo Studio 7 kuti ongororo dzose dziri kuitwa munyika nekunze dziri kuratidza kuti vakabayiwa nhomba vane mukana wakakura wekurarama kunyangwe vakabatwa nechirwere cheCovid-19. Bazi rezvehutano rakatozivisa kuti mhando yeCovid-19 inopararira zvakanyanya yeomicron yave kutotenderera munyika. Nemusi weSvondo, bazi rezvehutano rinoti munhu mumwe chete akafa nechirwere cheCovid-19 nezuro zvasiya vabatwa nacho vave zviuru zvina nemazana manomwe nemumwe kana kuti 4, 701. Vanhu mazana mashanu nemakumi maviri nevatatu kana kuti 523 vabatwa nechirwere ichi zvasiya vabatwa nacho kubva zvachatanga kupararira vave zana rezviuru nemakumi matatu nepfumbamwe zvine makumi mana nematanhatu kana kuti 139, 046. Vanhu mamiriyoni matatu nezviuru mazana masere nemakumi manomwe nemana zvine mazana matanhatu nemakumi mapfumbamwe nevana kana kuti 3 874 694 vakabayiwa nhomba yeCovid-19 kekutanga. Vanhu vabayiwa kaviri sezviri kukurudzirwa vave mamiriyoni maviri nezviuru mazana masere nemakumi masere nemana zvine makumi mana nemashanu kana kuti 2 884 045. Hurumende inoti ine hurongwa hwekubaya vanhu mamiriyoni gumi nhomba mukupefra kwemwedzi uno kana kuti zvikamu makumi matanhatu kubva muzana.	https://www.voashona.com/a/dr-mahomva-vokurudzira-vanhu-kuti-vabayiwe-nhomba-yecovid-19-apo-vakawanda-vobatwa-nechirwere-ichi-zvakare/6340877.html
business	WFP Yopemha Imwe Mari Yekubatsira Vanhu Mamiriyoni Mana muZimbabwe	Bazi reUnited Nations rinoona nezvechikafu reWorld Health Organization raisa chikumbiro cheimwe mari inosvika mamiriyoni mazana maviri nemana kana kuti US$204 million yekubatsira vanhu mamiriyoni mana vemuZimbabwe vatarisana nenzara. Nzara iyi iri kukonzerwa nekusanaya zvakanaka kwemvura, kukwira zvakanyanya kwemitengo yezvinhu uye chirwere cheCovid-19 chapa kuti vakawanda varasikirwe nemabasa. Nyaya yekuoma kwezvinhu iri kuuya hayo apo gurukoota rezvemari Muzvinafund Mthuli Ncube vari kuti mitengo yezvinhu iri kudzika. WFP inoti mwedzi yakaomesesa iri kutanga ikozvino kusvika muna Kurume gore rinouya apo vanhu vanenge votanga kukohwa. Vanhu vari kutarisirwa kuti vanenge vatarisana nenzara mamiriyoni matanhatu nezviuru zvipfumbamwe kana kuti 6,9 million. Huwandu uhu hunosanganisirawo vanhu mamiriyomi maviri nezvuru mazana matatu mumadhorobha vatarisana nenzara inotyisa. Mumiriri weWFP muZimbabwe Amai Francesca Erdelmann vanoti mari iyi ikasawanikwa nechimbi chimbi vanhu mamiriyoni mana vanoyaura nenzara zvisina mukare akamboona. Ongororo yakaitwa nehurumende nemamwe masangano inonzi ZIMVAC inoti vanhu mamiriyoni manomwe nezvuru mazana matanhatu kana kuti 7,6 million vakatarisana nenzara munyika. No media source currently available 	https://www.voashona.com/a/wfp-yopemha-imwe-mari-yekubatsira-vanhu-mamiriyoni-mana-muzimbabwe/5706624.html
health	Madzimai Obatwa Chibharo neKubirwa Zvowedzerwa Nekushomeka kweMabhazi eZUPCO	Sangano rePassengers Association of Zimbabwe rinoti danho rehurumende rekubvisa makombi mumigwagwa nechinangwa chekuda kuvamanikidza kuti vaite mushandirapamwe nekambani yehurumende yeZUPCO rave kuisa hupenyu hwevanhu vakawanda munjodzi. Izvi zvinotevera kukwira kwehuwandu hwemadzimai ari kubatwa chibharo uye kubirwa zvakanyanya kwevanhu nevanhu vane motokari dzinozivikanwa nekuti mishikashika. Vachinyora padandemutande ravo reTwitter, mapurisa anoti vanhu havafanire kukwira motokari dzemushikashika idzi uye havafanire kutakura mari yakawanda. Mutauriri wemapurisa Assistant Commissioner Paul Nyathi mumashoko kuvatori vanhu vanotiwo muHarare ndimo manyanya nyaya dzekubatwa chibharo kwemadzimai uye kubirwa kwevanhu. Motokari dziri kushandiswa nematsotsi aya dzinosanganisira maHonda Fit nemaToyota Wish, vanhu vari kubirwa mari nenharembozha. Vanhu vakawanda vaudza Studio 7 kuti mabhazi eZUPCO mashoma nekudaro vanozogumisira vakwira chero motokari. Mutungamiri wePassengers Association of Zimbabwe VaTafadzwa Goliati vaudza Studio 7 kuti mabhazi mashoma zvosiya vanhu vokwira motokari dzematsotsi. No media source currently available  	https://www.voashona.com/a/madzimai-obatwa-chibharo-nekubirwa-nekushomeka-kwemabhazi-ezupco/6011769.html
sports	‘Siyai maWarriors akadaro’	  SHASHA dzakambonetsa dzichitambira nhabvu chikwata chenyika chemaWarriors dzinoti zvakakosha kuti chikwata chiripo parizvino chirege kusandurwa sezvo chinogona kusvika kure mumutambo weAfrica Cup of Nations (Afocn) apo chiri kurwira kuenda kuCameroon gore rinotevera.   Svondo radarika, maWarriors akaita mangange 1-1 neCongo Brazzaville mumutambo wavo muGroup G.   MaWarriors ndiwo ari panyanga akatarisana nemutambo inotevera apo paachasangana neDemocratic Republic of Congo mumitambo miviri yakatevedzana musvondo rimwe chete.   Akakwanisa kuhwina mitambo yawo neDRC, maWarriors anenge ave nemukana mukuru wekubudirira kuenderera mberi mumutambo uyu izvo akamboita katatu kose asi achikoniwa kutamba zvinogutsa.   Zvakadai, svondo rino Kwayedza yakaita hurukuro nedzimwe shasha dzakambotambira maWarriors dzinosanganisira Leo Kurauzvione naHarlington Shereni avo vanoti chikwata ichi ngachirege kusandurwa zvachose.   Vaviri ava vamwe vevaive muchikwata chemaWarriors chekutanga kuenda kunomirira Zimbabwe kuAfcon mugore ra2004 kuTunisia.   Panguva iyi, Kurauzvione aitambira Dynamos FC kozoti Shereni aitambira Guingamp yekuFrance.   Kurauzvione anoti zvakakosha kuti chikwata ichi – icho chine vatambi vakaita saKnowledge Musona, Khama Billiat, Kuda Mahachi, George Chigova naEvans Rusike  – chirambe chakangobatana sezvachiri.   “Chikwata chedu chine mukana mukuru wekusvika kure asi hachidi kungoshandurwa-shandurwa zvisina tsarukano. Chiripo ichi ngachisiiwe chakadaro chiite basa racho chovakwa chakadaro, kwete kuti padiki mashandura kwauya vamwe vatambi.   “Zvikwata zvenyika hazvina nguva zhinji zviri zvese saka nguva shoma iyoyo vatambi vakambotamba vese kare vanenge vachizivana matambiro avanoita, manje kana muchivashandura-shandura pese pese zvinodzorera basa kumashure,” anodaro.   Gore rakatanga maWarriors kubudirira kuenda kuAfcon, chikwata chacho chaive nevatambi vashoma vaitambira kunze kwenyika.   Kurauzvione anoti mamiriro ezvinhu parizvino akakosha zvikuru nekuti vatambi vari kutambira kunze kana vauya havafanirwe kutanga kuchema-chema nekuda kwenyaya dzemari nekuti kuzvikwata zvavo zvavanenge vabva vanowaniswa zvese zvavanoda.   “Patori nemusiyano mukuru nechikwata chedu nekuti chikwata chavepo iye zvino chizere nevatambi vari kutambira kunze kwenyika uko kwavanowaniswa zvese zvavanoda, vanochengetedzwa zvakanakisa uye chavo kungofunga zvenhabvu chete. Saka kana vave kuuya kuzotambira maWarriors ngavafunge kusimudzira mureza wenyika kwete zvemari nekuti kwavari kubva kwakanuna kare.   “Chatiri kuda kuona basa richifamba, vakomana ava vane mukana mukuru uye ngavaushandise sezvauri,” anodaro Kurauzvione.   Mashoko ake anotsinhirwa naShereni uyo akatambira zvikwata zvizhinji zvekuFrance achiti maWarriors anofanira kuramba akabatana.   “Isu sevatambi vakambotambira kunze kwenyika uye kumutambo weAfcon uyu tinoda kupihwa mukana wekumbotaura nevatambi variko ava tichivarayira nzira dzavanofanirwa kuzvibata nadzo kana vachida kusvika kure.   “Ngavasati vakangoenda kuSouth Africa votozviona kuti vakatopenga, aiwa kwete. Ngavashingirire kusvika vasvika kuEurope vatambire zvikwata zvikuru uye mumaligi makuru akaita seEnglish Premiership, La Liga, Serie A neFrench Ligue 1,” anodaro.	https://www.kwayedza.co.zw/siyai-mawarriors-akadaro/
health	Masangano Akawanda Oshora Hurumende neKudzinga VanaMukoti Mabasa	Kunyange hazvo hurumende yakazivisa neChipiri kuti yakanga yadzinga basa vanamukoti vose vari pakuramwa mabasa, sangano rinomirira vanamukoti, re Zimbabwe Nurses Association rakakurudzira nhengo dzaro kuti dzisavhundutsirwe, uye kuti hapana chati chashanduka. Sangano iri rakaburitsa gwaro nezuro richizivisa nhengo dzaro kuti rakaona mashoko akabva kumutevedzeri wemutungamiri wenyika, VaConstantino Chiwenga, ekuti vadzingwa mabasa, asi richiti nhengo dzaro dzakapinzwa basa neHealth Services Board pasi pezvibvumirano zvavakanyorerana nevashandi. Zimbabwe Nurses Association inotiwo nhengo dzayo hadzisati dzatambira matsamba ekumiswa mabasa kwadzo, uye mari inonzi navachiwenga yakaiswa parutivi kuti vagobhadharwa inoita mamiriyoni gumi nemanomwe emadhora, imari yemisaridzirwa yavaifanirwa kunge vanamukoti vakabhadharwa muna 2010. Sangano iri rinoti rakasununguka kuenderera mberi nenhaurirano, uye razivisa Health Services Board kuti risazadzise zviri mutsamba yavachiwenga iyi nenguva dza 4:00pm masikati anhasi musi wa 19 Kubvumbi 2018, richiti kukundikana kwazvo vanamukoti vanozoenda kudare repamusoro kuti nyaya yekuchengetedza kodzero dzavo inzwikwe nechimbichimbi. Gurukota rezvehutano, Dr David Parirenyatwa vakaudzawo nhepfenyuro yeZBC nezuro manheru kuti vanamukoti vakadzingwa mabasa ava vakasununguka kunyorera zvakare vachitsvaga mabasa. Asi mutauriri wesangano ravanachiremba vanorwira kodzero dzevanhu, Dr Fortune Nyamande, vanoti havaoni hurumende ichienderera mberi nedanho rekudzinga vanamukoti vanodarika zviuru gumi nezvinomwe iyo isina dzimwe nzira dzekuzadzisa nadzo basa ravo. Dr Nyamande vanoti hurumende inofanirwa kunzwisisa zvichemo zvavanamukoti nekukasika kuitira kuti nyika ienderere mberi. No media source currently available Zvichakadaro, mamwe masangano akaita sezimbabwe congress of trade unions, Zimbabwe Yadzoka/Mayibuye IZimbabwe, Progressive Teachers Union of Zimbabwe kana kuti PTUZ, Federation of Zimbabwe Educators Unions kana kuti FOZEU ari kushorawo zvikuru danho rehurumende rekudzinga vanamukoti basa. ZCTU inoti iri kuronga kuratidzira kwakasimba yakabatana nemamwe masangano. Doctor Takavafira Zhou vePTUZ vanoti hunhu hwakaitwa nehurumende hautarisirwe zvachose munyika ine rusununguko. Doctor Victor Chimhutu ve Zimbabwe Yadzoka /Mayibuye IZimbabwe vatiwo sangano ravo rinotsigirana navana mukoti mukuramwa kwavo mabasa uye vachamira navo pamwechete nemasangano achamira mukurwisana nemaitiro ehurumende aya. No media source currently available   	https://www.voashona.com/a/masangano-akawanda-ohora-hurumende-nekudzinga-vanamukoti-mabasa/4355585.html
politics	VaChiwenga Vovimbisa Kusimudzira Nzvimbo yeArcadia Vachiti Yakasarira Zvikuru	Vakafanobata chigaro chemutungamiri wenyika, VaConstantino Chiwenga, vanoti hurumende iri kuronga zvekudzosa dhora remuZimbabwe senzira yekuedza kupedza dambudziko rekushaikwa kwemari munyika. Vachitaura nevatsigiri veZanu PF pamusangano waitirwa paArcadia Community Hall muno muHarare, VaChiwenga vati hurumende ine hurongwa hwekudzosa dhora remuZimbabwe senzira yekuedza kupedza dambudziko rekushayikwa kwemari. VaChiwenga vakurudzirawo vezvitoro kuti vabvume kutambira mhando dzemari yakaita seEcocash pamwe nekuti vashandise makadhi ekumabhanga. VaChiwenga vati kudzoswa kwedhora remuZimbabwe kuchaitwa zvichienderana nekusimuka kunenge kuchiita hupfumi hwenyika vakati zvinhu zvese zvinofanira kunge zvanakira veruzhinji muna 2025. Mumwe mutsigiri weZanu PF anga pamusangano uyu, Muzvare Susan Mapisa, vati pfungwa dzaVaChiwenga dzakanaka zvikuru sezvo mari yave kungowanikwa pamukoto. Asi mumwe mutsigiri weMDC inotungamirwa naVaNelson Chamisa, Muzvare Rebecca Masukume, vanogara muArcadia makare umo maitirwa musangano uyu, vati zvataurwa naVaChiwenga izvi hazvina musoro. VaChiwenga vavimbisa kuti hurumende ichaita kuti vanhu vose vanogara muArcadia vatariswe zvakafanana nevamwe veganda dema vachiti makaradhi mazhinji ari kuonekwa sema alien vakati vachaita kuti vapihwe zvitupa zvisina kunzi alien. Vatiwo nharaunda yeArcadia inofanira kusimudzirwa munyaya dzemigwagwa, nzvimbo dzekutandarira pamwe nekuita kuti zvikoro zvepamusoro kana kuti secondary zviwande munzvimbo iyi sezvo mune zviviri chete. Mumwe mugari wemuArcadia, Amai Anne Downward, vati hupenyu hwakavaomera zvekuti vari kuswera vachipemha. Asi VaChiwenga vati kana veruzhinji vakavhotera Zanu PF musarudzo dzemusi wa30 Chikunguru, zvinhu zvichavanakira. No media source currently available  	https://www.voashona.com/a/zimbabwe-vp-chiwenga-campaigns-in-arcadia/4461629.html
health	VaMnangagwa Vanoparura Hwaro Huchashandiswa Mukurwisa Covid-19	Mutungamiri wenyika, VaEmmerson Mnangagwa, vaparura hurongwa huchatevedzerwa nenyika pakurwisa chirwere cheCoronavirus panguva iyo masangano evadzidzisi ari kukurudzira kuti zvikoro zvose zvivharwe. Vachiparura hurongwa uhwu kuState House uhwo huri kudaidzwa kuti National Covid-19 Preparedness and Response Plan, VaMnangagwa vati ibasa remunhu wese ari munyika kuti aone kuti paagere pakashambidzika kuitira kuti chirwere che Coronavirus chisarambe chichitapuriranwa kana chichinge chazopinda munyika. Gurukota rezvehutano, VaObediah Moyo, vatiwo vari kufara kuti chirwere ichi hachisati chapinda muZimbabwe vachiti izvi hazvifanire kuita kuti Zimbabwe irare nezamu mukanwa. Mumiriri weWorld Health Organization muZimbabwe, VaAlex Gasasira, vatiwo chirwere che Coronavirus chiri kupararira nekukasika zvekuti chavakutoda mushandira pamwe pakati pehurumende dzepasi rose pamwe neveruzhinji. Kunyange hazvo VaMnangagwa vakati vanhu vanodarika zana vasaungane seimwe yenzira dzekudzikisa mukana wekuti vanhu vasatapurirane chirwere ichi, mamwe masangano evarairidzi anoti zvikoro zvinofanira kuvharwawo. Muaturiri wesangano revadzidzisi vekumaruwa reAmalgamated Rural Teachers Union of Zimbabwe, VaNation Mudzitirwa, vaudza Studio7 kuti sangano ravo riri kukurudzira kuti zvikoro zvose munyika zvivharwe mangwana chaiye vachiti muzvikoro zvizhinji hamuna mvura zvinowedzera mikana yekuti chirwere che Coronavirus chitapuriranwe. Mashoko aya atsinhirwa nemunyori musangano reZimbabwe Teachers Association, VaTapson Nganunu Sibanda, avo vaudza Studio 7 parunhare vari kuBulawayo kuti vana vechikoro vakabatwa nechirwere ichi vanogona kunotapurira vamwe kudzimba chirwere ichi chopararira. Mutungamiri wesangano reProgressive Teachers Union of Zimbabwe, VaTakavafira Zhou, vati zvikoro zvikasavharwa mangwana vachakurudzira nhengo dzesangano ravo kuti dzisaende kubasa kubva neMuvhuro. Mumwe mubereki ane vana vaviri vanodzidza pane chimwe chikoro chiri muHarare, Amai Blantina Mukwesha, vati vave kutyirawo hupenyu hwevana vavo izvo zviri kupa kuti vatsigire zviri kutaurwa nemasangano evarairidzi. Gurukota rezvedzidzo, VaCain Mathema, vaudza Studio 7 parunhare kuti havataure neStudio7 vachiti havadi kubvunzwa zvinhu zvisina musoro. Asi VaMnangagwa vakaudza vatori venhau kuState House neChipiri svondo rino kuti zvikoro zvicharamba zvakavhurwa sezvo kwangosara mavhiki matatu chete kuti zvivharwe panopera kotoro yekutanga yegore rino. Sangano reWorld Health Organization rinoti Coronavirus yauraya vanhu vanodarika zviuru zvisere uye vanhu vakawanikwa vaine chirwere ichi vanodarika mazana maviri nemakumi maviri ezviuru. No media source currently available 	https://www.voashona.com/a/zimbabwe-president-launch-program-to-fight-coronavirus/5336112.html
politics	VaKembo Mohadi naAmai Muchinguri-Kashiri Voenda Kunorapwa kuSouth Africa Mushure Mekuputikirwa neGirinedhi	Mutungamiri wenyika VaEmmerson Mnangagwa avo vari kushanya ku Dar es Salaam kuTanzania kwemazuva maviri vanoti mumwe wevatevedzeri vavo VaKembo Mohadi, uye sachigaro webato iri vari gurukota rezvezviwanikwa Amai Oppah Muchinguri Kashiri vakaendeswa kunorapwa kuSouth Africa mushure mekukuvara pakaputika girinedhe kuWhite City Stadium nemusi weMugovera. VaMnangagwa vakataura mashoko aya kuvatori venhau kumuchteo wemisangano yavo kuTanzania. Vanhu makumi mana nevapfumbamwe vakakuvara vamwe vaviri vakashaya. Pavanhu vaviri vakafa ava, mumwe aichengetedza VaMohadi, VaNelson Dube vakashaya vakavigwa nezuro papurazi ravo reFeatherstone mudunhu reMashonaland East uye vakabva vaitwa gamba rehondo yerusununguko sezvo vakarwa hondo muChimurenga. Amai Muchinguru-Kashiri vanonzi vakakuvara pachipfuva VaMohadi vachikuvara makumbo. Kunyangwe hazvo mapurisa achiri kuferefeta nyaya iyi, VaMnangagwa vakati vanofunga kuti vanhu vanodyidzana nechikwata chavainetsana nacho muZanu-PF chinonzi G40. No media source currently available   Asi vaimbova gurukota uye muzukuru waVaMuugabe, VaPatrick Zhuwao vanonziwo ndeveG40 vanoti havanesi nekuputitswa kwegirinedhi uku. Vamwe vari kushora nyaya yehurumende yekuendesa vatungamiri vehurumende kunorapwa kunze vachitadza kugadzirisa zvipatara zviri munyika. Vanoongorora nyaya dzezvematongerwo enyika VaPromise Sande vanoti zvakakosha kuti vakakuvara vakwanise kurapwa vachipora asi hurumende inofanira kugadzirisa zvipatara zvemunyika.	https://www.voashona.com/a/vakembo-mohadi-naamai-muchinguri-kashiri-voenda-kunorapwa-kusouth-africa-mushure-mekuputikirwa-negirinedhi/4459699.html
politics	Vakawanda muBulawayo Votambira neMufaro Zvaitwa VaMugabe neMauto	No media source currently available Vamwe vevanhu vataura neStudio 7 muBulawayo vanoti vanotambira kutora masimba ehurumende kwaitwa nemauto. Mumwe wevanhu ava, Muzvare Abegale Mupambi, vesangano re#This Constitution Our Constitution, vati sesangano ravo rinokurudzira kukosheswa kwebumbiro remutemo wenyika, uye vanotambira zvaitwa nevechiuto. Kunyange hazvo vati kubvuta masimba chinhu chakaipa, vati mutungamiri wenyika, VaRobert Mugabe, pamwe nevamwe vemubato ravo vange vave kutonga nyikavachiita madiro aJojina. Retired Lieutenant Colonel Brian Mutoti vatiwo havawone pachiitika mhirizhonga kana kudeuka kweropa kuchaitika sezvo vati vanoona vechiuto vari vanhu vakarongeka vanoita basa ravo nemazvo. Mutungamiri weZapu, VaDumiso Dabengwa, vati vaiwona kutorwa kwemasimba nevechiuto chiri chaigona kuitika munyika, uye chichitsigirwa neveruzhinji. Murwi wehondo yerusununguko pasi pevarwi veZipra, VaMax Mkandla, vati vanotsigirawo zvaitwa nevechiuto. Mune imwewo nyaya, dare ramagistrate muBulawayo neChitatu rabvuma kuti VaMagura Charumbira vabhadhare mari yechibatiso pamhosva yavari kupomhera yekukurudzira kukonzerwa kwemhirizhonga pamwe nekutuka kana kuzvidza mukuru wenyika,	https://www.voashona.com/a/zimbabwe-dabengwa-talks-about-coup-bid/4116449.html
business	Paramende Yodaidza VaChinamasa Kuti Vajekese Kwakabva Mari yeKubhadhara Chikwereti kuWorld Bank	Vanoona nezvehupfumi mubato reMDC, VaTapiwa Mashakada, uye vari nhengo yekomiti yedare reparamende inoona nezvehupfumi, vanoti komiti yavo ine hurongwa hwekudaidza kudare iri gurukota rinoona nezvemari, VaPatrick Chinamasa, kuti vataure nezvekubhadhara chikwereti chenyika. VaMashakada vanoti vanoda kuti VaChinamasa vazotsanangure nyaya yemari inosvika bhiriyoni imwe chete yemadhora yavanoti vakawana kubhadhara mari yakawedzerwa pazvikwereti zveZimbabwe kuWorld Bank neAfrican Development Bank. VaChinamasa havana kutaura kuti mari iyi yainge yabva kupi. Asi bepanhau reZimbabwe Independent rakabva raburitsa nyaya yekuti mari iyi yainge yabva kukambani yekuSingapore inonzi Trafigura. Asi mutauriri wekambani iyi, Amai Zohra McDoolley-Aimone, varamba mashoko ekuti kambani yavo yakapa Zimbabwe mari inodarika bhiriyoni imwe chete yemadhora yekuti ibhadhare chikwereti kuWorld Bank neAfrican Development Bank. Vachipindura mubvunzo kubva kuStudio7, Amai McDoolley-Aimone vati vainge vanzwa mashoko kubva kumapepanhau ekuti Trafigura yainge yapa Zimbabwe mari asi vakati aya manyepo. Vatiwo vane mabhizimisi muZimbabwe uye makambani avo akazvipira kuramba achifambisa basa achishanda nehurumende asi panyaya yekukweretesa Zimbabwe, asi kambani yavo iri kuzorwa mafuta enguruve yavasina kudya.. Kambani yeTrafigura Group yakapinda muZimbabwe muna 2013 kuburikidza nekuisa hupfumi mukambani yePuma Energy iyo yakaisa zvikamu makumi matanhatu kubva muzana mukambani yeRedan Petroleum. Redan ine nzvimbo dzinotengeserwa mafuta edzimotokari makumi manomwe nepfumbamwe, uye inopa mafuta endege panhandare ina. VaMashakada vanoti zvinonetsa kuti pawane mabhanga kana makambani angakweretese Zimbabwe mari kana asinawo kusviba. No media source currently available  	https://www.voashona.com/a/zimbabwe-matongerwo-enyika/3836273.html
sports	NAAZ yotumira shangwiti kuNigeria	  SANGANO reNational Athletics Association of Zimbabwe (NAAZ) rinoti rakanyorera kuHurumende richikumbira mvumo kuti rigotumira shangwiti dzerelay kunokwikwidza kumujaho weMoC relays (4×100) uyo uchaitirwa kuLagos kuNigeria svondo rino.   NAAZ yakashevedzwa kumutambo uyu neThe Athletics Federation of Nigeria (AFN) uye chikwata cheZimbabwe chinofanirwa kunge chave kuNigeria musi weChishanu chino chichigadzirira mujaho uyu uchamhanywa musi weMugovera neSvondo.   Mutungamiri weNAAZ — Tendai Tagara — anoti sangano ravo richiri rakamira mhinduro kubva kuHurumende uye kunzwa kubva kuAFN nevakotsveri vemutambo uyu kuti vagotumira matikiti endege nemaVisa evamhanyi vavo vavachatumira.   “Takangomirira kunzwa kubva kuHurumende yedu kuti tozvifambisa sei parwendo urwu uye kubva kuAFN nevakotsveri vemutambo uyu vekuNigeria avo vakatidana kuti tiende kunokwikwidza. Mujaho uyu uchashanda mukurwira zvekare tikiti rekuenda kumaOlympics saka tiri kuukoshesa zvakanyanya. Kana tapihwa mvumo, chikwata chedu chinofanira kunge chave kuNigeria musi weChishanu, choswera chakazorora chiriko nekuti musi weMugovera chinenge chakatobvondoka kumujaho uhu,” anodaro Tagara.   Anoti iye zvino havasati vaziva kuti ndevapi vatambi vavachasarudza kuti vapinde muchikwata ichi sezvo vari kumbomirira mvumo yekuenda ndipo vozotanga kudoma vatambi vekutakura.   “Pari zvino hatisati tave nechikwata asi vatinogona kutumira ndevari kurwira kuenda kumaOlympics vanosanganisira Ngoni Makusha, Chengetai Mapaya, Kundai Maguranyanga, Tinotenda Matienda nevamwe vari kurwira kuenda kuIAAF World championships,” anodaro Tagara.	https://www.kwayedza.co.zw/naaz-yotumira-shangwiti-kunigeria/
health	America Yobatsira Zimbabwe Kuti VanaChiremba naVanaMukoti Vasatapurirwe Zvirwere	Hurumende dzeAmerica neZimbabwe nemusi wenhasi dzakaparura chirongwa chemakore mashanu icho chakanangana nekudzivirira vanachiremba navanamukoti kuti vasatapurirwe chirwere cherurindi kana kuti TB. Chirongwa ichi chiri kuitwa nebazi rezvehutano nekuchegetedzwa zvakanaka kweavana nemamwe masangano akaita seveThe Union, Biomedical Research and Training Institute chiri kutsigirwa neveCenters for Disease Control vekuAmerica zvichiburikitsa nemari inopihwa nemutungamiriri wenyika yeAmerica pachirongwa chake chekurwisana neHIV chePresident’s Emergency Plan for AIDS Relief kana kuti PEPFAR. Vakafanobata chigaro chemukuru weCDC muZimbabwe Amai Laurie Fuller vati vari kutsigira chirongwa ichi nekuti vashandi vezvehutano vakakosha uye zvakawonekwa kuti hapana change chiri kuitwa kuvadzviriri kubva kuchirwere cherurindi kana kuti TB. Amai Fuller vanoti vachashandisa miriyoni yemadhora nechidimbu pachirongwa ichi mugore rekutanga. Vange vakamirira munyori mubazi rezvehutano pachiitiko chanhasi, Dr Angela Mushavi vanoti chirongwa ichi chakakosha chose kuvashandi vezvehutano munyika. Vanoti vashandi vehutano vari padambudziko rekutapurirwa zvirwere vari pababsa uye chirongwa ichi chichaita kuti vagare vachiongororwa nguva nenguva. Mukuru wesangano reThe Union iro rine hunyanzvi mukurwisana nechirwere cherurindi, Dr Christopher Zishiri vaudza Studio 7 kuti sangano ravo richabatsira nehunyanzi hwaro mukuronga chirongwa chekudzidzisa vanachiremba navanamukoti kuti vakangazvidzivirire sei kubva kuTB. Vanoti chirongwa ichi chakakosha chose nekuti hapana ange ari kutarisa vanachiremba navanamukoti pamwe nekuona kuti vazvidzivirira here kubva kuTB. Chirongwa ichi chinotarisirwa kuitwa muzvipatara nemumakirinika munyika yose. Zimbabwe ndeimwe yenyika gumi neina dzinevanhu vakawanda vanotapurirwa chirwere cherurindi. Nyanzvi munyaya dzehutano dzinoti zvikamu makumi manomwe kubva muzana zvevanhu vane chirwere cherurindi vanenge vaine hutachiwana hweHIV/AIDS kozotiwo vanhu vazhinji vane HIV/AIDS vanofa neTB. No media source currently available 	https://www.voashona.com/a/zimbabwe-matongerwo-enyika/3580719.html
politics	VaJob Sikhala Votanga Kutongwa Muna Ndira Gore Rinouya	Mutevedzeri wasachigaro veMDC inotungamirwa naVaNelson Chamisa, VaJob Sikhala, vaudzwa nedare redzimhosva kuMasvingo kuti nyaya yavari kupomerwa inofanirwa kuenda kunotongwa nedare repamusoro, sezvo vari kupomerwa mhosva huru ine chekuita nekuda kubvisa hurumende zvisiri pamutemo. VaSikhala vakasungwa muna Chikunguru vachipomerwa mhosva yekutaura mashoko anonzi nehurumende aive akanangana nekuda kubvisa hurumende zvisiri pamutemo. Munyori anoona nezvemitemo muMDC, VaInnocent Gonese, vanoti havana kufara nedanho iri sezvo zvose zviri kuitwa zviriine chinangwa chekushungurudza VaSikhala, avo vanove nhengo inomirira Zengeza West mudare reNational Assembly. VaGonese vanoti vachaenda kudare iri panotanga kunzwikwa nyaya yaVaSikhala vachivatsigira sezvo VaSikhala vasina mhosva yavakapara. No media source currently available 	https://www.voashona.com/a/opposition-lawmarker-job-sikhala-trial-set-for-january/5149284.html
politics	MDC Alliance neZanu PF Dzotatsurana paNyaya yeSarudzo neKuvandudzwa kweMitemo	Nyika yave kuziva kuti sarudzo dzekutsiva nhengo dzeparamende pamwe nemakanzuru dzakadzingwa kana kushaya, dzema by-election, dzave kuzoitwa muna Kurume wegore rinouya zvichitevera kuziviswa kwakaitwa nezuro nemutungamiri wenyika, VaEmmerson Mnangagwa, vachitaura vari kumusangano wePolitiburo yebato ravo reZanu PF. Asi VaMnangagwa vakabuda pachena kuti hapanazve kuvandudzwa kuchaitwa mitemo ine chekuita nesarudzo, vachiti mudunhu reSADC rose Zimbabwe yakaisa kare mitemo yose ine chekuita nesarudzo mubumbiro remitemo yenyika. Ukuwo, mamwe mapato anopikisa anosanganisira reMDC Alliance rinotungamirwa naVaNelson Chamisa, anga achiti hurumende yakanga isingade kuita sarudzo dzema by-elections idzi ichihwanda nedenda reCOVID-19. Mutevedzeri wemunyori anoona nezvesarudzo muMDC-Alliance, Muzvare Ellen Shiriyedenga, vanoti sebato vagarawo vachiti mitemo yakawanda inobata sarudzo inofanirwa kuvandudzwa sezvakakurudzirwa nemasangano pamwe nemapoka akaongorora sarudzo dza2018 munyika. Muzvare Shiriyedenga vanotiwo zvakare komisheni inoona nezvesarudzo munyika yeZimbabwe Electoral Commission, ZEC, inofanirwa kunge yakazvimirira pasina kupindira kwehurumende kana bato reZanu PF sezvavanoti zviri kuitika pari zvino. Asi mumwe wevechidiki veZanu PF mudunhu reHarare, VaAlex Gakanje, vanoti zvese zviri kutaurwa nemapato anopikisa kusanganisira MDC Alliance izvi kutungana kwembudzi sezvo zviri kubva kumapato ari kutya kupinda musarudzo nekuziva kuti anokundwa neZanu PF. VaGakanje vanoti hapana asingazive kuti sarudzo dzema by-election dzakamanikidzwa kusendekwa parutivi nekuda kwedenda reCovid-19, vachiti Zimbabwe haifanirwe kumanikidzwa kuita sarudzo ichiisa hupenyu hwevanhu panjodzi sezviri kuonekwa kune dzimwe nyika dzakaita masarudzo, uko denda reCovid-19 rakakwira. No media source currently available  	https://www.voashona.com/a/zimbabwe-political-panel-president-mnangagwa-hints-by-elections-to-be-held-in-march-2022/6336619.html
business	VaMnangagwa Vanosvika kuMusangano weWorld Economic Forum kuSouth Africa	Mutungamiri wenyika, VaEmmerson Mnangagwa, vasvika muSouth Africa kumusangano weWorld Economic Forum on Africa uri kuitirwa kuCape Town. VaMnangagwa vari kutarisirwa kubatana nevamwe vatungamiri venyika dzemuAfrica nevamwe venyika dzakabudirira. Musangano uyu uri kutanga neChitatu uchipera nemusi weChishanu kuCape Town International Convention Center. Ko Zimbabwe pane chainobura here pamisangano yakadai sezvo VaMnangagwa vachangobva kumuysangano we Tokyo International Conference on African Development kuJapan vamwe vachiti vakafambira dhongi rakaora? Nyanzvi munyaya dzezvehupfumi, VaCallisto Jokonya, vanoti misangano yakadai yakakosha zvikuru kuZimbabwe. Mashoko aya atsinhirwawo namuzvinabhizimisi ari nhengo yeZanu-PF, VaGilbert Muponda, avo vati musangano uyu unopa Zimbabwe mukana wekuumba hushamwari nenyika dzakaitemere zvirango. VaJokonya vati Zimbabwe inofanira kunyatsouya nemazano akajeka kuti iwane chouviri pamisangano yakadai. Asi mumwe wevatevedzeri vebato rinopikisa reMDC, uye vaimbova gurukota rezvemari muhurumende yemubatanidzwa, VaTendai Biti, vanoti misangano iyi kuteya nzou neriva. Vati VaMnangagwa vanongoenda kumisangano pasina chinobuda nekuti hapana vekunze vanoda kudyidzana neZimbabwe nenyaya yekutyora kodzero dzevanhu. VaBiti vati vanhu vemuZimbabwe vanofanira kutanga vabatana, asi vakati havaone VaMnangagwa vari ivo vangatungamire hurongwa uhu. Nyanzvi munyaya dzezvehupfumi vari mukuru wesangano reLabour and Economic Development Research Institute of Zimbabwe, Doctor Godfrey Kanyenze, vanoti zvakakosha kuti vanhu vemunyika vatange vataurirana vasati vaenda kunze kunotsvaga vanoda kutanga mabhizimisi munyika. Mumashoko kuvatori venhau, mutauriri wemutungamiri weSouth Africa, VaCyril Ramaphosa, Muzvare Khusela Diko, vati mutungamiri wenyika iyi achatungamira chikwata chemakurukota avo. Musangano uyu uri kuitwa pasi pedingindira rakanangana nekukurudzira kudyidzana munyaya dzezvekutengeserana kuburikidza nehumhizha hwechizvino zvino. No media source currently available  	https://www.voashona.com/a/mnangagwa-arrives-in-cape-town-for-world-economic-forum-meeting/5068102.html
politics	Zimbabwe Yokurudzirwa Kutevedzera Bumbiro reMitemo Zvizere Kana Yoita Sarudzo Dzayo	Nyanzvi munyaya dzemitemo nesarudzo dzinoti Zimbabwe inokwanisa kuita sarudzo dzakachena chete kana ikatevedza bumbiro remitemo yaro uye kana mauto akasapindira munyaya dzesarudzo nedzematongerwo enyika. Vachitaura pamusangano wakarongwa neZimbabwe Democracy Institute kana kuti (ZDI wekuzeya kuti chii chingaitwa kuitira kuti nyika iite sarudzo dzakachena muna 2023, mukuru weSAPES Trust, VaIbbo Mandaza, vati kunze kwekuteedza bumbiro pamwe nekudzorera mauto kumabharaki hapana chimwe chingaitwe kuti nyika iite sarudzo dzisingakipikiswe. Vati kunyange hazvo vamwe vachiti mutemo wesarudzo unofanira kushandurwa chikuru chiri kuita kuti nyika iite sarudzo dzinopikiswa nguva nenguva inyaya yekupindira kwemauto panyaya dzematongerwo enyika pamwe nekufambiswa zvakanaka kwesarudzo. Vati mapato anopikisa pamwe nemasangano anoshanda akazvimirira anofanira kushanda zvakasimba kuona kuti bumbiro remitemo ratevedzwa uye kuti mauto adzokera kumabharaki. VaMandaza vati hapana chikonzero chekuti mapato anopikisa apinde musarudzo kana bumbiro risingatevedzwi uye kana masoja akaramba achipindira munyaya dzematongerwo enyika sezvo bato reZanu PF richingokunda musarudzo idzi. VaMandaza vati bato reZanu PF rinoshandisa mauto uye range riri kuruza sarudzo dzese kubva muna2 000 asi richabatsirwa kuramba iri panyanga nemauto. Izvi zvatsigirwa nemutauriri webato rinopikisa reNational Patriotic Front, VaJelousy Mawarire, avo vati mauto pachawo akabuda pachena apo akabvisa vaive mutungamiriri wenyika, VaRobert Mugabe, muna Mbudzi 2017. Vachitaurawo pamusangano wanhasi, mutevedzeri wasachigaro webato guru rinopikisa munyika, reMDC Alliance, VaJob Sikhala, vabvumirana naMuzvinafundo Mandaza vachiti Zanu PF haigoni kukunda musarudzo kana ikasashandisa mauto. Hatina kukwanisa kunzwa divi remauto kana kubva kugurukota rezvekudzivirirwa kwenyika, Amai Oppah Muchinguri Kashiri, sezvo nharembozha yavo yange isiri kuita. Asi mushandi mukuru anoona nezvekuburitswa kwemashoko muZanu PF, VaTafadzwa Mugwadi, varamba mashoko VaMandaza ekuti bato ravo range richikundikana musarudzo kubva muna 2000 vachiti kunongova kutaura kwevavengi. VaMugwadi vatiwo manyepo kuti mauto anobatsira Zanu PF musarudzo vachiti mauto anopindira chete kana pachinge paita mhirizhonga. VaMandaza vatiwo mapato anopikisa pamwe nemasangano anoshanda akazvimirira anofanira kusunga dzisimbe kuunganidza mari yemaAgents, kuona kuti vanhu vanyoresa kuvhota pamwe nekudzivirira vhoti panguva yesarudzo. Asi VaMawarire vati mapato anopikisa anokwanisa kukunda chero pasina shanduko yaitika. Mumwe mushandi mukuru muZDI, VaBekezela Gumbo, vati musangano wanhasi waburitsa pachena kuti kunyange mutemo wesarudzo ukasandurwa, zvakakoshawo kuti bumbiro ritevedzwe uye kuti mauto asapindire musarudzo. Mutungamiriri wenyika, VaEmmerson Mnangagwa, vakaudza musangano webato ravo wePolitiburo svondo rapfuura kuti Zimbabwe yakatoisa zvese zvinodiwa neSADC kuti paitwe sarudzo dzakachena uye vakati vaye vanochema kuti mutemo wesarudzo unofanira kushandurwa havasi kubuda pachena kuti ndezvipi chaizvo zvavari kuda. Asi izvi zviri kurambwa nevemapato anopikisa pamwe nemasangano anoshanda akazvimirira avo vanoti VaMnangagwa vanoziva zvese zvinodiwa kuti nyika iite sarudzo dzakachena. No media source currently available  	https://www.voashona.com/a/zimbabwe-experts-urge-zimbabwe-to-follow-its-constitution-during-any-elections/6354244.html
sports	Zifa Inotsamwisa Komiti yeParamende Inoona Nyaya dzeMitambo	Nhengo dzeparamende dzashatirwa mushure mekunge sangano reZimbabwe Football Association (ZIFA) nekanzuru yeBulawayo vatadza kunopa humbowo kudare mushure mekunge sangano rezvenhabvu muAfrica reConfederation of African Football (CAF) rati nhandare dzese dzemuZimbabwe hadzikodzeri kutambirwa nhabvu. Nhengo dzekomiti inoona nezvevechidiki nemutambo dzaratidza kusafara nekuita kweZIFA dzichiti hazvishamisi kuti mutambo wenhabvu wasvika pauri munyika nekuti ZIFA haikoshesi basa rayo pamwe nedare reparamende. Imwe nhengo yekomiti iyi, Muzvare Tatenda Mavetera veZanu PF, vati danho reCAF rakabata vakawanda nevatsigiri venhabvu munyika uye kana ZIFA isingakoshesi izvi, zvinoreva kuti haina hany’a nenhabvu. VaOmega Sibanda veZanu PF varatidzawo kusafara nekuita kweZIFA nekanzuru yeBulawayo vachiti ndivo vanhu vange vakanyanya kukosha kukomiti yeparamende VaGift Banda veMDC vatiwo zvange zvakakosha kuti ZIFA ive pamusangano wanhasi sezvo iri iyo inotaura neCAF ichizozivisa vamwe vese zvinenge zvabva kuCAF. Vachipa humbowo pamusoro penyaya iyi, vakafanobata chinzvimbo chemunyori mubazi rezvematunhu, VaJoseph Mhakayaora, vati zvose zvinodiwa neCAF zvingadai zvagadzirwa munhandare yeNational Sports Stadium dai vaipihwa mari nehurumende. Vati nhandare iyi yakapedzisira kugadziridzwa makore gumi apfuura nemari yakabva kuChina. Vati gore rapfuura chairo vakaisa bhajeti remamiriyoni mazana maviri nemakumi mana emadhora rekusimudzira National Sports Stadium, asi hapana chakabuda. Asi vakafanobata chinzvimbo chemunyori mubazi revechidiki nemitambo, VaBenson Martins Dube, vaudza paramende kuti hurumende yakataoudza ZIFA kuti inyorere kuCAF ichiikoka kuti izoongorora zvakare National Sports Stadium neBarbourfields sezvo nhandare idzi dziri kugadziriswa. Vati hurumende iri kushandisa mamiriyoni makumi matatu nematatu ekugadzirisa nhandare idzi uye vati vanovimba kuti dzichange dzapera kugadziriswa mukati memazuva gumi nemana ari kuetevera. Zvichakadai, CAF yanyorera ZIFA ichiramba chikumbiro chekuti iongorore zvakare nhandare idzi ikati inoda kuti Zimbabwe idome nhandare iri kunze kweZimbabwe yainoda kutambira mutambo weZimbabwe neAlgeria. Mutauriri ZIFA, VaXolisani Gwesela, vaudza Studio 7 kuti hongu vatambira gwaro iri kubva kuCAF mushure mekunyorera sangano iri neMuvhuro. VaGwesela vatiwo vatadza kuenda paramende nhasi sezvo vange vakabatikana uye vakanyorera kuparamende neChitatu vachiti musangano wanhasi uendeswe mberi. No media source currently available 	https://www.voashona.com/a/zifa-disappoints-parliamentary-committee-on-sports/5316937.html
business	South Africa Yopa Magwaro Vakanga Vanyimwa Zviuru Gumi neZviviri	"Sangano re Global Zimbabwe Forum rinoti riri kufara zvikuru nedanho ratorwa nehurumende yemu South Africa rekuwedzera mazuva ekuti vanhu vaende kunotora magwaro anovapa mvumo yekugara nekushanda vari munyika iyi. Magwaro aya ari kupihwa pasi pechirongwa che Zimbabwe Special Permit (ZSP) kusvika musi wa 31 Ndira gore rinouya. Hurumende yeSouth Africa inoti vanhu zviuru gumi nezviviri vakambenge vanyimwa magwaro vava kupihwa magwaro aya kunze kwevanhu makumi maviri nevashanu. Sachigaro wesangano re Global Zimbabwe Forum, Va Solomon Chikowero, vanoti kuwedzerwa kwenguva yaphiwa vanhu kuchabatsira zvikuru sezvo vakambenge vanyimwa pakutanga vava kupihwa magwaro aya mushure meongororo itsva yakaitwa. ""Tiri kufadzwa nedanho iri sezvo takaita misangano nebazi rehurumende rinoita nezvemapepa aya kutanga kwemwedzi uno tichivazivisa kuti zvange zvakakosha kuti vawedzere mazuva ekuti vanhu vapihwe mapepa aya uye kuti vawongorore zvakare avo vavange vanyima kuti vawaniswe mukana mutsva saka,"" Va Chikowero vaudza Studio7. No media source currently available "	https://www.voashona.com/a/zimbabwe-saf-zsp-mangwaro-south-africa/3073752.html
sports	ZVICHANGOITIKA . . . Pitso aenda kuSaudi Arabia	wenhabvu wekuSouth Africa ane mukurumbira, Pitso Mosimane, aziviswa kuti ndiye ava kuzorairidza chikwata chikuru chekuSaudi Arabia, cheAl Ahli Saudi kutanga izvozvi.	https://www.kwayedza.co.zw/zvichangoitika-pitso-aenda-kusaudi-arabia/
business	Mapurisa Anorambidza Vanotengesera Mumigwagwa Kufora Vachinyunyuta neKushungurudzwa neMapurisa	Mapurisa muHarare nhasi anonzi anyima mvumo yekufora kunhengo dzesangano revanorarama nekutengesera mumigwagwa reVendors Initiative for Social and Economic Transformation, VISET, idzo dzanga dzichida kuratidzira kwadzinoti hutsinye hwemapurisa zvichitevera kushaya kwemumwe wavo ari muhusungwa. VaTafadzwa Hilton Tamangani vakashaya vari muhusungwa kuHarare Remand Prison mushure mekusungwa pamwechete nevamwe gumi vanotengesera mumigwagwa vachipomerwa mhosva yekurova mupurisa. Mukuru wesangano reVISET, VaSamuel Wadzayi, vanoti vakanga vakanyorera mapurisa neMuvhuro svondo rapera vachiazivisa nezvehurongwa hwavo hwekuda kuratidzira uhwu. Asi vanoti vazoshamisika vachiwana mhinduro inovaudza kuti tsamba yavo yakanga isiri kuwirirana nezvinodiwa nechikamu 25 chemutemo wePublic Order and Security Act (POSA) (Chapter 11:17), nekudaro vakanga vasingafanirwe kuenderera mberi nekuratidzira uku. Studio 7 yakundikana kubata Mutauriri wemapurisa Assistant Commissioner Paul Nyathi. Asi vaWadzayi vanoti vari kupikisa danho remapurisa iri kuburikidza nekumhanyira kudare repamusoro reHigh Court. No media source currently available 	https://www.voashona.com/a/zimbabwe-republic-police-vendors-march-ban-samuel-wadzayi/5142382.html
health	Sangano reCoomunity Working Group on Health Ropa Dzidziso Pamusoro peCovid-19	Mukuru wesangano reCoomunity Working Group on Health, VaItai Rusike, vanoti sangano ravo riri kushanda mumatunhu akawanda emunyika richidzidzisa vanoita zvehutano munharaunda pamwe vechidiki pamusoro pekudzivirirwa kwechirwere cheCovid-19, avo vanozodzidzisawo vamwe. Izvi zvinouya panguva iyo matunhu anoti Bulawayo, Matabeleland North neMatabeleland South ari kusangana nedambudziko rekukwira kwehuwandu hwevanhu vari kufa pamwe nekubatwa nechirwere kubva mwedzi wapera. VaRusike vanotiwo sangano ravo riri kushandawo mumatunhu anoti Manicaland, Masvingo neMidlands, uko vari kubatana nanambuya hutano mukupa dzidziso kuti veruzhinji vazive nzira dzekudzvirira kupararira kwedenda iri. Sangano reCommunity Working Group on Health riri kukwanisa kupinda mumaruwa kuburikidza nemabhasikoro arakapiwa nesangano reWorld Bicycle Relief. Asi vanoti kuti nyika ibudirire kudzivirira kupararira kwehutachiwana hunokonzera chirwere ichi, hurumende pamwe nemakanzuru zvinofanirwa kuona kuti vanhu vawaniswa mvura kayachena yekushandisa kugeza maoko pamwe nekuzvishambidza, uyewo vari kukurudzira veruzhinji kuti vachengetedze mitemo yakatarwa nebazi rezvehutano pamwe neWorld Health Organisation. Asi VaRusike vanoti kana hurumende yakazofunga kutora matanhu ekurambidza veruzhinji kufambafamba, haifanirwe kubva yavhara nyika yose sezvakamboitika pakutanga, sezvo vazhinji vevanhu munyika vachirarama nekuzviitira mabasa emaoko. No media source currently available 	https://www.voashona.com/a/zimbabwe-our-lives-hupenyu-hwedu-covid-19-education-itai-rusike/5671609.html
business	EU Inobatsira Zimbabwe neMamiriyoni Makumi Manomwe eMadhora	Sangano reEuropean Union, EU, rapa Zimbabwe mamiriyoni makumi manomwe emadhora ekuAmerica semari ichishandiswa mukabatsira kupedza nzara yakatarisana neveruzhinji uye kubatsira munyaya dzehutano nekurima. Izvi zvaziviswa nemumiriri weEU muZimbabwe, VaTimo Okonnen, pamusangano waitwa nechikwata cheEU nechikwata chehurumende yeZimbabwe pamusangano wekuedza kugadzirisa hukama pakati peZimbabwe neEU. VaOkonnen vati kuvandudzwa kwenyaya dzezvematongerwo enyika, hupfumi pamwe nekupedza huori zvinhu zvakakosha kuitira kuti hurumende yeZimbabwe ikwanise kudyidzana nedzimwe nyika zvakanaka. Mashoko aVaOkonnen anouyawo apo mutungamiri weMDC, VaNelson Chamisa, vakati hapana vekunze vanoda kusima mari yavo munyika isina kugadzikana, uye izere nehuori pamwe nekusachengetedzwa kwemitemo. Nyaya yekuchengetedzwa kwemitemo nekodzero dzevanhu inyaya yanga iri mudariro zvakare pakati hurumende yeZimbabwe neEU nhasi. Zvichakadai, vakafanobata chigaro chegurukota rezvinoitika kunze kwenyika, VaJuly Moyo, vati vane chivimbo chekuti zvese zvavanenge vasingawirirane neEU vachasvika pakunzwisisana. Hukama pakati peZimbabwe neEU nedzimwe nyika dzekumavirira hwakatanga kusamira zvakanaka pakatemerwa zvirango vaimbove mutungamiri wenyika, VaRobert Mugabe, pamwe nevamwe vavo vari muZanu PF zvichitevera kutyorwa kwekodzero dzevanhu munyika uye kusafambiswa zvakanaka kwesarudzo. Zvichakadai, hurumende yaVaEmmerson Mnangagwa inoti zvirango zvavakatemerwa ivo nevamwe vari muZanu PF zvinofanira kubviswa ichiti zvirango izvi zviri kunze kwemurawo uye zviri kurwadza ruzhinji rweZimbabwe. Asi veEU pamwe neAmerica dzinoti hurumende yeZimbabwe inofanira kuvandudza nyaya dzezvematongerwo enyika pamwe nekuona kuti kodzero dzeveruzhinji dzachenegetedzwa zvirango izvi zvisati zvabviswa. No media source currently available 	https://www.voashona.com/a/eu-helps-zimbabwe-with-70-million-dollars-to-fight-hunger-diseases-etc/5175879.html
sports	Vogadzirira kupanana zvematsenganzungu	  VATAMBI vetsiva vane chitsama votarisirwa kubandana mumutambo wePound for pound Knockout Covid Boxing Series uchatambwa nemusi wa5 Chikumi kuHarare Showgrounds.   Mutambo uyu uri kurongwa neDeltaforce Boxing iyo inotungamirirwa naClyde Musonda uye uchaona vatambi 16 vachirwa mumitambo misere.   Mutambo mukuru pazuva iri uchange uri waFreeman Mabvongwe uyo acharwira bhande reZimbabwe Welteright naPeterson Machinjike.   Clyde Musonda, anove zvakare murairidzi wevatambi vetsiva vazhinji, anoti mutambo uyu uchabatsira zvakanyanya sezvo vatambi vange vave nenguva ndefu vasingakwikwidze zvichitevera kumiswa kwakaitwa mitambo yose munaKurume gora rapera senzira yekurwisa kupararira kwechirwere cheCovid-19.   Anoti chishuvo chavo kuona vatambi vari kusimukira vachiwaniswa mikana yekukwikwidza nekugadzira mazita avo kuitira kuti vagonorwira mabhande akasiyana kunze kwenyika.   “Isu chishuwo chedu kuona vatambi vetsiva vachisimukira nekuwana mikana yekugadzira mazita avo. Nekuda kweCovid-19, mitambo yange yakamiswa uye vatambi hupenyu hwavo hwakakanganiswa zvikuru. Saka isu taronga mutambo weKnockout Covid, tinoda kuirwisa kuti ngaiende Covid-19 itisiye tiite mabasa edu atange tajaira hupenyu hwedu hudzokere pahwainge huri kare,” anodaro.   Mutambo wePound for pound knockout Covid boxing series ndewechipiri wetsiva kurongwa muno kubva mitambo payakapihwa mvumo yekunzi ichiitwa munyika.   “Tiri palockdown, taienda nevamwe vatambi kunze kunyika dzakaita seTanzania vachinokwikwidza ikoko, asi vange vari vashoma. Saka iye zvino vatambi vakawanda vave nemukana wekuzoenda kunorwira kunze kwenyika asi hunge vakatamba zvinonwisa mvura mitambo yatinovarongera muno,” anodaro Musonda.	https://www.kwayedza.co.zw/vogadzirira-kupanana-zvematsenganzungu/
health	Vamwe Votadza Kubayiwa Nhomba yeCovid-19 yeKutanga Ichinzi Yapera	Vanhu vakawanda vari kuda kubaiwa nhomba yeCovid-19 yekutanga mudunhu reMashonaland West vari kutadza kubaiwa zvichinzi hakuna nhomba yekutanga asi vanhu vachikwanisa kubayiwa nhomba yechipiri chete. Mumwe wevanhu vanga vachida kubayiwa nhomba muChinhoyi nhasi, VaTendayi Masakasa, vati vanzi vadzoke svondo rinouya sezvo kuri kungobayiwa nhomba yepiri chete.\n\nMumwe chiremba ari kuona nezvekubayiwa nhomba mudunhu reMakonde, Dr Paradzai Mudzengerere, vabvuma kuti pane dambudziko rekushaikwa\nkwedzimwe mhomba asi vati zviri kukonzerwa nevanhu vari kunobayiwa\nnhomba kunzvimbo dzisiri dzavakabayiwa nhomba yekutanga. Dr Madzengerere vati vave kupa nhomba yeSinopharm chete munzvimbo\ndziri kubayirwa vanhu sezvo nhomba iyi iripo yakawanda kudarika dzimwe\nnhomba. Dr Mudzengerere vakurudzira vanhu kuti vanobayiwa nhomba yepiri\nkunzvimbo yavakambobayiwa nhomba yekutanga. Dambudziko riri kuMashonaland West rinonziwo riri kuwanikwa kumamwe matunhu ari munyika. Svondo rapera, mukuru anoona nezvehutano muBulawayo, Dr Welcome Mlilo, vakaudza bepanhau reThe Chronocle kuti dunhu ravo rakanga richitarisana nekushomeka kwenhomba dzeCovid-19 zvekuti vakanga vachibaya chete vabiyiwa nhomba kepiri. Mukuru anoona nezvezvirongwa zveCovid-19 National Task Force, Dr Agnes Mahobva, vati vakuru vezvehutano mumatunhu vari kuongorora nezvenyaya yekushaikwa kwenhomba mudzimwe nzvimbo sezvo vakatanga kuzvinzwa pama dandemutande. Asi vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance,Dr Henry Madzorera, vati kudzoserwa kwevanhu vari kuda kubaiwa nhomba zviri kuratidza kusarongeka kwehurumende munyaya yekutenga nekupa matunhu\nnhomba dzinokwanirana.\n\nHurumende inoti mava nenhomba dzinodarika miriyoni imwe chete nemazana manomwe ezviuru idzo dzinosanganisira Sinopharm, Sinovac nedzimwe. Gurukota rezvekuburitswa kwemashoko, Amai Mutsvangwa, vakazivisa svondo rapera kuti nyika iri kutarisira dzimwe nhomba zviuru mazana mashanu kana kuti 500 000 kubva kuChina mwedzi uno. Bazi rezvehutano rinoti vanhu vafa nechirwere cheCovid-19 kusvika\npari zvino vave chiuru nemazana mashanu nemakumi mapfumbamwe nevana kana kuti 1594 zvichitevera kufa wevanhu vaviri nezuro. Vanhu vabatwa nechirwere cheCovid-19 vave zviuru makumi matatu nezvisere zvine mazana mapfumbamwe nemakumi matanhatu nemumwe chete kana kuti 38 961, zvichitevera kubatwa kwevanhu gumi nevanomwe nezuro. Vanhu vabaiwa nhomba yeCovid-19 yekutanga vave zviuru mazana matanhatu nemakumi manomwe nezvishanu zvine mazana matanhatu nemakumi manomwe nevasere kana kuti 675 678. Vabaiwa nhomba yepiri vave zviuru mazana matatu nemakumi mana nezvina zvinemazana mana kana kuti 344 400. Izvi zvinoreva kuri nhomba dzashandiswa munyika yose dzasvika pamiriyoni imwe chete nezviuru makumi maviri nemakumi manomwe nesere, kana kuti 1 020 078. Hurumende inoti ine hurongwa hwekubaya nhomba vanhu vanosvika\nmamiriyoni gumi, 10 million, kana kuti zvikamu makumi matanhatu kubva\nmuzana, 60%, zvevanhu vari munyika senzira yekudzivirira kupararira\nkwechirwere cheCovid-19.	https://www.voashona.com/a/zimbabwe-faces-covid-19-vacine-shortage/5912623.html
sports	‘TSIGIRAI LOGA’	VATSIGIRI venhabvu vanoti hapana chinokonesa Zimbabwe kuenda kumakwikwi e2022 Qatar World Cup zvichitevera kugadzwa kwemurairidzi mutsva wechikwata chenyika chemaWarriors, Zdravko Logarusic.   Loga, sezita remadunhurirwa raLogarusic iro raakapihwa nevatsigiri venhabvu, akagadzwa pachigaro chinopisa ichi neZifa achitsiva Sunday ‘Mhofu’ Chidzambwa uyo akasiya basa gore rapera.   Joey ‘Mafero’ Antipas ndiye ange akafanobata chigaro ichi zvichitevera kubva kwaMhofu.   Chizvarwa chekuCroatia ichi, Loga, akaparurwa zviri pamutemo svondo radarika nesangano reZifa.   Mutungamiri weZifa, Felton Kamambo, akabva azivisa Loga kuti maWarriors anofanirwa kuenda kumakwikwi ese enhabvu anoti African Nations Cup (CHAN), Africa Cup of Nations (Afcon) 2021 neFifa World Cup 2022.   Muhurukuro nevatsigiri venhabvu vakasiyana vanoti remangwana remaWarriors rakajeka zvikuru zvichitevera kugadzwa kwakaitwa Loga.   Mutungamiri wesangano reFriends of Warriors, Edward Chimedza, anoti kuuya kwaLoga kwaunza chiedza chakanaka uye pane tarisiro huru yekuti achabata basa sebasa.   “Loga auya, tinofanirwa kumupa nguva anyatsobika chikwata chake uye Zifa ngaimutsigire nekumupa zvese zvaanoda kuti agoita basa rake nemazvo. Tine mukana wekuita zvikuru munhabvu naLoga uye tiri kumutemba kuti achabata basa, 2022 ndaona tichienda kuWorld Cup naye. Asi anofanirwa kutanga atidzosera kuAfcon zvekare,” anodaro Chimedza.   Mashoko ake anotsinhirwa neshasha inozivikanwa pakutsigira nhabvu, Chris ‘Romario’ Musekiwa achiti Loga anofanirwa kuwana rutsigiro ruzere kubva kuZifa, mapoka akasiyana anoona nezvenhabvu pamwechete nevatsigiri.   “Murairidzi wedu mutsva tinaye uye tiri kufamba naye, toda kumuona achibudirira. Anofanirwa kupihwa rutsigiro rwese rwaanoda kuti agobudirira mubasa rake. Kana akataura kuti ane vatambi vaanoda, ngavauye nenguva kuitira kuti ashande navo agozivana navo.   “Tine mitambo mikuru iri kuuya saka tinoziva kuti tikamutsigira zvakasimba tinobudirira chete, kunyanya mumutambo weCHAN uri kuuya munaKubvumbi. Asi mikuru yeAfcon neWorld Cup yatiri kuda ndine chivimbo chekuti ari kuzotiendesa,” anodaro.   Munyori mukuru weFriends of the Warriors, Zivanai Muwashu anoti kuve nemurairidzi wekunze kunobatsira zvikuru mune zvakasiyana.   “Uku ndiko kubudirira kwatave kuita munhabvu yedu, tave kufamba mugwara chairo naLoga. Tine varairidzi vemuno hapana kwataienda nekuti vamwe vaisarudza vatambi vekuzvikwata zvavo kuti vagouya kumaWarriors, manje naLoga achanyatsoongorora vese osarudza vatambi vaanoda avo vaanoona kuti ndivo vanokodzera kutambira maWarriors.   “ Mumaonero angu, izvi zvichatibatsira kuti vatambi vanogona vachashevedzwa uye vachatamba nhabvu votisvitsa kure,” anodaro Muwashu. Mutambo wekutanga waLoga achirairidza maWarriors uriko musi wa23 Kurume apo achasangana neAlgeria, kuAlgeria mumutambo wekurwira tikiti rekuenda kuAfcon 2021.   Svondo rinotevera racho, maWarriors achange ari pamusha apo achasangana neAlgeria mumutambo weAfcon zvakare.   MunaKubvumbi, Loga ane basa guru rekubata sezvo achatungamirira maWarriors kumakwikwi eCHAN achaitirwa kuCameroon.   MaWarriors akaiswa muboka reGroup A rine zvikwata zvinoti Cameroon, Burkina Faso neMali.	https://www.kwayedza.co.zw/tsigirai-loga/
sports	HATITYE SRI LANKA: GEMS	ari kuLIVERPOOL, England naAbel Ndooka ari muHARARE KAPUTENI wechikwata chenyika chenetball chemaGems — Perpetual Siyachitema — anoti vacharwa semvumba uye vanoda kusimudzira mureza weZimbabwe kumakwishu eVitality Netball World Cup ayo ari kuitirwa kuLiverpool, kuEngland.   Achitaura neKwayedza, Siyachitema anoti maGems achatamba nemwoyo wose kuti vagohwina mitambo yavo vagopedza vari pakati pezvikwata zvikuru zviri kumakwishu aya.   MaGems ari muboka reGroup A umo achasangana nezvikwata zvinoti Australia — iyo inove shasha ine mukombe wenetball — Sri Lanka neNorthen Ireland.   Mutambo wekutanga wechikwata chenyika ichi uriko musi weChishanu chino apo chichasangana neSri Lanka kunhandare yeM&S Bank Arena kuLiverpool Court Two.   Mushure mezvo, maGems achazosangana neAustralia musi weMugovera ozopedzisira neNorthen Ireland musi weSvondo.   Siyachitema anoti kubva zvavakasvika kuEngland, vange vachiongorora mitambo yeSri Lanka iyo yavachasangana navo mumutambo wekutanga ndokuona kuti vatambi vayo varefu zvikuru kusiyana navo sezvo vakati pfupikei.   “Takaongorora chikwata cheSri Lanka, chine vatambi varefu zvikuru kudarika isu asi murairidzi wedu akatsvaga nzira dzekuti tinogona kuvakunda sei.   “Zvekureba kwavo hatisi kuzozvitarisa uye hazvireve kuti vachatikunda, isu ticharwa semvumba mumutambo uyu,” anodaro Siyachitema.   Anoenderera mberi achiti, “Isu senyika pasi rese tiri pechi13 pakutamba netball saka kumakwishu eVitality Netball World Cup tiri kuda kurwa zvakasimba totamba sechikwata kuti tirpedze tiri mutop 8.”   Achitaura pamusoro perutsigiro rwavakawana kubva kumakambani akasiyana anosanganisira Simbisa Brands, Econet, National Foods nemamwe, Siyachitema anoti zvakavasimudzira morari yavo uye zvave kuvatuma kuti vashande nesimba kumakwishu aya.   “Tinotenda zvikuru makambani ese akatibatsira kuti rwendo rwedu rureruke kuenda kumakwishu aya, zvaisava nyore kudai vasipo saka tinotenda zvikuru.   “Rutsigiro rwatawana rwaunza mufaro kwatiri isu vanasikana veZimbabwe uye zvave kutituma kuti titambe nesimba kumakwishu aya,” anodaro Siyachitema.   Pazvikwata zvese zvemuAfrica, maGems ari kumakwishu aya nezvimwe zvikwata zvinoti South Africa, Uganda neMalawi.   Mutungamiri weZimbabwe Netball Association, Leticia Chipandu, anoti vasikana vemaGems vacharwa vamire mumitambo yavo.   Kubva kare, zvikwata zvizhinji zvaikwikwidza kumakwishu epasi rose akasiyana hazvina kumbobvira zvauya nemukombe izvo zvakapedzisira kuitwa nechikwata chemaGolden Girls icho chakahwina menduru yegoridhe kumaOlympics mugore ra1980.   Asi, Chipandu anoti rwendo rwuno zviri kuzoshanduka.   “Chandinovimbisa ndechekuti hatisi kungoburitswa mumutambo uyu uchangotanga, izvo kwete bodo.   “Vasikana vachatamba kusvika kumagumo uye ndinokuvimbisai kuti tichaunza mufaro mukuru kunyika yedu kubva kumakwishu aya,” anodaro Chipandu.	https://www.kwayedza.co.zw/hatitye-sri-lanka-gems/
politics	VaChamisa Vovimbisa Huchi neMukaka Kana Vakasarudzwa seMutungamiri weNyika	Mutungamiri we MDC Alliance, VaNelson Chamisa, vavimbisa vanhu veku Hwedza kuMashonaland East kuti kana vakasarudzwa semutungamiri wenyika, vachasimudzira dunhu reHwedza kuitira kuti vagari vemudunhu iri vasatambudzike sezvavari kuita pari zvino. Vachitaura kuvanhu vakawanda vaungana kumaruwa ekuHwedza, VaChamisa vatora mukana uyu kutenda mutungamiri wenyika, Va Emmerson Mnangagwa, pamwe nemutevedzeri wavo, Va Constantino Chiwenga, nebasa guru ravakaita mukurwira rusununguko rwenyika. Asi VaChamisa vaudza vaviri ava kuti vachisiira matomu kune vechidiki vanokwanisa kugadzirisa hupfumi hwenyika. VaChamisa vaudzawo vagari vekuHwedza kuti hurumende yavo ichagadzirisa nyaya dzemari kuitira kuti munyika musashandiswe ma bond notes. VaChamisa, avo vanogara vakataura nyaya yemigwagwa vachiti ichagadzirwa kuita kunge spaghetti, vatiwo vachasimbaradza nyaya dzekurima kumaruwa kuitira kuti vanhu vave nehupenyu hwakanaka. Vati hurumende yavo ichawanisa varimi vese matarakita kuitira kuti vasashandise mombe pakurima. VaChamisa, avo vari pamakakatanwa nemutungamiri9 weimwe MDC-T, Muzvare Thokozani Khupe, panyaya yekuti ndiyani chaiye mutungamiri weMDC-T zvichitevera kushaya kwevaimbove mutungamiri weMDC, Va Morgan Tsvangirai muna Kukadzi gore rino, vatora mukana wemusangano wekuHwedza uyu kuudza madzimai kuti hurumende yavo ichasimudzira hupenyu hwevanhukadzi sezvo vari musimboti wenyika. VaChamisa vapedza kutaura vachivimbisa vanhu vekuHwedza kuti hurumende yavo ichagadzirisa zvipatara nemakiriniki kuitira kuti vanhu varapwe nyore. Dunhu reMashonaland East rinoziivakanwa zvikuru nekuvhotera Zanu PF munguva dzesarudzo. Musarudzo yemutungamiri yakaitwa muna 2013, VaRobert Mugabe veZanu PF vakawana mavhoti 320,719, ukuwo VaMorgan Tsvangirai veMDC vakawana mavhoti 90,165. Nyanzvi munyaya dzematongerwo enyika dzinoti MDC Alliance inofanirwa kushanda zvakasimba kuti ikunde VaMnangagwa veZanu PF musarudzo yemutungamiri wenyika. No media source currently available 	https://www.voashona.com/a/mdc-alliance-leader-ptromises-rural-hwedza-suppoorters-milk-and-cheese-when-elected-president/4420802.html
health	VaMnangagwa Vanoshanyira Glen View Yanetseka neKorera	Mutungamiri wenyika, VaEmmerson Mnangagwa, vashanyira musha weGlen View uko kwapararira chirwere chekorera panguya iyo hurumende ichiti iri kuda mari inodarika mamiriyoni makumi matanhatu emadhora achashandiswa mukurwisa nechirwere ichi. VaMnangagwa vatambirwa nemufaro mukuru nevatsigiri veZanu PF vanga vaungana pachipatara pamwe nevana vechikoro vanga vachibva kuchikoro pavaenda kunoona vanhu vari kurwara nechirwere chekorera mumusha unogara veruzhinji muGlen View. Vachitaura pazvitoro zveTichagarika zviri mumusha weGlen View mushure mekushanyira chipatara cheGlen View Polyclinic uko kuri kurapwa vanhu vakati kuti vari kurwara nechirwere chekorera, VaMnangagwa vati hurumende yavo ichabatsira kanzuru yeHarare mukutakurwa kwemarara, kugadzirwa kwepombi dzinotakura tsvina pamwe nekuwanisa vagari mvura yakachena kuitira kuti chirwere chekorera chipere muHarare uye chisarambe chichipararira kune dzimwe nzvimbo dziri kunze kweHarare. VaMnangagwa vakurudzirawo kuti veruzhinji vagare vakashambidzika pose pavari kuti vasatapurirane chirwere ichi. Meya weguta reHarare, VaHerbert Gomba, avo vanga varipowo pashanywa naVaMnangagwa, vati sekanzuru vari kuedza pose pavanogona napo kuti chirwere ichi chisarambe chichipararira. VaGomba vati pane zvibhorani zviviri zvavatovhrara zviri muGlen View zvange zvave kukonzera kupararira kwechirwere chekorera. Mugari wekuGlen View, Amai Mascelyn Chibweya, vaudza Studio 7 kuti vari kufara zvikuru kuti kanzuru iri kugadzira pombi idzo dzanga dzave kusanganisa mvura yekunwa pamwe netsvina kana kuti masuweji. Mumwe mugari wemuGlen View, VaJoe Kadzviti, vati zviuru nezviuru zvevanhu zvingadai zvakafa dai pasina kumhanyidzana kuri kuitwa nevemasangano akazvimirira, vemabhizimusi, kanzuru pamwe nehurumende mukurwisana nechirwere ichi icho chapfunya chisero muHarare. Gurukota rezvemari, VaMthuli Ncube, vaparura homwe yavari kukumbira kuti izadzwe nemari neveruzhinji yakanangana nekurrwisa chirwere chekorera. VaNcube vati hurumende iri kuda mari inodarika mamiriyoni makumi matanhati emadhora ichashandiswa mukurwisa chirwere chekorera. Gurukota rezvehutano, VaObediah Moyo, vanoti pane vanhu makumi matatu nevaviri vafa nechirwere chekorera kusvika pari nhasi uye huwandu hwevanhu vari kubatwa nechirwere ichi hwave kudzikira. Chirwere chekorera chakauraya vanhu vanodarika zviuru zvina muna 2008. No media source currently available 	https://www.voashona.com/a/mnangagwa-visits-cholera-striken-glen-view/4578751.html
sports	Vorwisa Covid neKarate	  SHASHA yekarate — Sensei Tyson Mujuru — akavamba chikwata chemutambo uyu kwaNyamweda, kuMhondoro nechinangwa chekusimudzira vechidiki avo hupenyu hwavo hwange hwakanganiswa nedenda reCovid-19 pamwe nekuvakurudzira kuti vasiyane nekutora zvinodhaka.   Chikwata ichi chinonzi Mujuru Shukokai Karate Academy chakaumbwa kutanga kwegore rino apo nyika yaive palockdown iyo yakakonzerwa nechirwere cheCovid-19.   “Ini semugari wekuno neruzivo rwangu rwemutambo weKarate, ndakaona vechidiki – kusanganisirawo neni – vakagara kudzimba nekuda kwedenda reCovid-19. Vamwe vakanga vave kutora zvinodhaka zvakaita semutoriro nezvimwe nekuenda kudoro rekachasu nechikokiyana.   Ndakabva ndakumbira kuvakuru vemuno kuti nditange chikwata ichi, zano rangu ndokutambirwa,” anodaro Sensei Mujuru.   Anoti kubva zvaatanga kudzidzisa vechidiki ava, ari kuona shanduko huru muhupenyu hwavo uye anotarisira kuti vamwe vachave shasha dzetsiva mune remangwana.   Kunze kwazvo, Sensei Mujuru anoti ari kuvadzidzisa zvakare kukosha kwekuzvidzivirira kuti vasatapurirwe chirwere cheCovid-19.   “Tiri kutevedza nzira dzose dzekudzivirira denda reCovid-19 dzinosanganisira kupfeka mamasiki, kugeza maoko nemvura inochururuka nesipo, kuita daranganwa nezvimwe zvakawanda izvo tinotevedza,” anodaro.   Sensei Mujuru anoenderera mberi achiti, “Denda reCovid-19 machiremba anoti rinoda kuti vanhu vapote vachisimbisa miviri vachibuda dikita zvinova zvatinoita kuburikidza nemutambo wetsiva uyu.” VaRenious Gomba (63) vemumusha waSabhuku Manhanzva kwakare kuMhondoro vanotenda zvikuru chikwata chekarate ichi vachiti chiri kuwanisa vechidiki zvekuita.   “Vana vave kuwana zvekuita vachinosimbisa miviri uko vanotaurirwa kuipa kwekutora zvinodhaka zvinoita kuti vasawane nguva yekumberereka vachinyengerana zvekuba nekuita mimwe misikanzwa,” vanodaro.   Marshal Muzondo anove mumwe ari muchikwata chekarate ichi anoti vari kubatsirikana zvikuru kuburikidza nekudzidziswa kwavari kuitwa.	https://www.kwayedza.co.zw/vorwisa-covid-nekarate/
business	Nyaya yeKuendeswa kweMasimba kuMatunhu Inotsviriridza paMusangano weStudio 7 kuBulawayo	Nyaya yekuendeswa kwemasimba kumatunhu yakatsviriridza pamusangano wakaitwa muBulawayo neChishanu manheru, vamwe vagari vachitsutsumwa zvikuru nekwavanoti kusarangarirwa nehurumende kwematunhu ekuMatabeleland. Pamusangano uyu, uyo wakaitwa nenhepfenyuro yeStudio 7 yakabatana neMedia Centre, pakaita makakatanwa makuru pamusoro pekuti chii chaizvo chinoreva kuendeswa kwemasimba kumatunhu. Asi vanhu vakawanda vaive pamusangano uyu vakaratidza pachena kuti havazi kufara nenyaya yekuparara kwemaindasitiri muguta reBulawayo pamwe nekusarira kumashure munyaya dzebudiriro kwavakati kuri kuita matunhu eMatabeleland. VaNqobizitha Dube, vanove mudzidzisi muzvidzidzo zvehupfumi uye vari mumwe wevatauri pamusangano uyu, vakati hazvishamise kuti nyaya yekuendeswa kwemasimba kumatunhu inokonzera makakatanwa sezvo ichibata raramo yeveruzhinji. VaDube vakati zvakakosha kuti vanhu munyika vabvumirane gwara kana nzira yakajeka yekuti izvi zvichaitwa nenzira ipi. Takunda Madzana mumwe wechidiki vaive pamusangano uyu. Takunda akati haabvumirane nepfungwa yekuti hupfumi hugovanwe kuchishandiswa huwandu hwevanhu vari mumatunhu akasiyana-siyana, achitiwo maonero ake ndeekuti kuendeswa kwemasimba kumatunhu haizi nyaya inofanirwa kunetsa. Vamwe vanhu vaive pamusangano uyu vakati nyaya yekuti kune vanhu vakawanda vanogara munzvimbo dzavasingabvi, humbimbindoga pamwe nehuwori kunyanya hunoitwa nevezvematongerwo enyika ndezvimwe zvinhu zvinokonzera kusarira kumashure kwematunhu ari munyika. Asi mutevedzeri wameya weguta reBulawayo VaTinashe Kambarami, avo vaivewo pamusangano uyu, vakati vanhu vemuZimbabwe havafanirwe kuitirana rusarura kuchishandiswa nyaya yerudzi kana kuti munhu anobva kupi, vachitiwo matambudziko akatarisana neveruzhinji munyika akangofanana. VaKambarami vakabvuma kuti huwori idambudziko guru munyika asi vakati kana kuchitariswa makanzura, pave nemitemo yakajeka inobatsira kudzivirira nyaya yehuwori. Mutauriri webato reZAPU, VaIphithule Maphosa, avo vaivepowo pamusangano uyu, vakaudza Studio 7 kuti kuendeswa kwemasimba kumatunhu kunogona kubatsira kupedza matambudziko everuzhinji munyika, asi vakati havazi kugutsikana nenzira iri kutorwa nehurumende mukuti danho iri rizadzikiswe. Musangano uyu waive wekupedzisira muchikamu chemisangano yakaitwa neStudio 7 ichishanda nesangano reMedia Centre munzvimbo dzakasiyana-siyana munyika senzira yekunzwa mafungiro everuzhinji panyaya dzebudiriro nezvimwe zvinovabata mumararamiro avo zuva nezuva. Misangano iyi yaiitwa nerutsigiro rwemuzinda wenyika yeAmerica muZimbabwe. No media source currently available 	https://www.voashona.com/a/zimbabwe-devolution-bulawayo-town-hall/4682523.html
politics	VaMnangagwa Vanoti Kuratidzira kweVanopikisa Hakuvavhundutsi	Mutungamiri weZanu PF, uye vari mutungamiri wenyika, Va Emmerson Mnangagwa, vanga vari kuMatebeleland North uko vapa vagari vemudunhu iri matsiru anodarika chiuru chimwe chete muchirongwa che Command Livestock. VaMnangagwa vaita izvi vasati vaita musangano ku Lupane uko kwapindwa nevatsigiri vebato ravo. VaMnangagwa vaudza vatsigiri vavo kuti hurumende yavo itsva haifi yakakanganwa vakuru vakaunza rusununguko munyika kusanganisira vaimbove mutungamiriri wenyija, Va Robert Mugabe nevamwe vakashaya. VaMnangagwa vati pavakapinda panyanga gore rakapera vakaziva kukosha kwemadzishe nehutungamiri hwemakereke. Vati vakaita misangano nemadzishe ose uye hutungamiriri hwemakereke ose munyika kuti vanzwe kubva kwavari maererano nekufambiswa kwenyika kuenda kumberi. VaMnangagwa vati chikuru chavakaona kuti chinobatsira nyika kubva mumadhaka ayanga yakanyura, kumutsiridza mabhizinesi, izvo zvakaita kuti vaite misangano nevemabhizinesi munyika yese vachisunga zvibvumirano zvekushanda pamwe chete mukusimudzira nyika munyaya dzezvehupfumi. Vati hurumende yavo yakazvipira kushanda nevanhu vese, mukugadzirisa zvose zvinoda kugadziriswa. VaMnangagwa vapeta musangano wavo nekushoropodza kuratidzira kuri kuitwa nevemapato anopikisa vachiti izvi hazvitadzisi bato ravo kukunda musarudzo nekuti kuratidzira hakusi kuchavhota. Va Mnangagwa vatenda rutsigiro rwevagari vemudunhu reLupane vakavakumbira kuti vagoziva pekuvhotera muzuva resarudzo. No media source currently available 	https://www.voashona.com/a/musangano-wa-vamnangagwa-nevatsigiri-vavo-ku-lupane-ku-matebeleland-north/4481736.html
health	Vanamukoti Vanosungwa Mushure Mekuedza Kuungana paChipatara cheHarare Hospital	Sangano rinomirira vanamukoti vanoshanda muzvipatara zvehurumende, reZimbabwe Nurses Association, ZINA, rinoti nhengo dzaro dzasungwa neMuvhuro mushure mekunge dzaedza kuungana pachipatara cheHarare Central Hospital apo dzanga dzichitarisira kuita musangano. Mutungamiri weZimbabwe Nurses Association, VaEnock Dongo vanoti vanamukoti ava vanga vachiedza kusangana kuti vazeye matambudziko ari kusangana navanamukoti anosanganisira mihoro, kuramwa mabasa kwavari kuita pamwe nekudzingwa kuri kuitwa vari kuramwa mabasa vari kugara mudzimba dzepachipatara cheParirenyatwa Group of Hospitals. VaDongo vanoti vanamukoti vasungwa ava vabva kuzvipatara zvinoti Parirenyatwa, Harare Central neChitungwiza, uye panguva yataenda pamhepo vanga vasati vanzwa kuti vari kupomerwa mhosva ipi, asi vanga vakachengetedzwa pakamba yemapurisa yeMbare. Sangano remagweta reZimbabwe Lawyers for Human Rights razivisa mugwaro raraburitsa kuti vanamukoti vasungwa vanosvika gumi nevatatu, uye vacharara muhusungwa vachitarisirwa kumira pamberi pedare neChipiri. Kusungwa kwavanamukoti ava kunouya panguva iyo vanamukoti muzvipatara zvehurumende zvekuBulawayo zvinoti Mpilo, United Bulawayo Hospitals neEngutsheni, varatidzirawo vachinyunyuta kuti hurumende haisati yavapindura zvichemo zvavo. Vanamukoti vari kuda kuti hurumende ivape mihoro yavo nemari yekuAmerica yavaitambira muna Gumiguru 2018. Studio yaedza kubata mutauriri wemapurisa, Assistant Commissioner Paul Nyathi, kuti tinzwe pamusoro penyaya iyi, asi vati vanga vari pane imwe nhare nekudaro vanga vasingakwanise kutaura nesu. No media source currently available 	https://www.voashona.com/a/zimbabwe-politics-nurses-arrested-enock-dongo/5491500.html
politics	Mumimiriri weNkulumane VaThamsanqa Mahlangu Vanoshaya	Vaimbova mutevedzeri wegurukota rinooona nezvevechidiki uye vari mumiriri weNkulumane muparamende vari nhengo yeMDC T, VaThamsanqa Mahlangu vakashaya neMuvhuro. Mutauriri weMDCT, VaObert Gutu vakazivisa kushaya kwaVaMahlangu avo vati vanga vachirwara nechirwere chegomarara. Mashoko abuditswa naVaGutu anoti VaMahlangu vakashayika mambakwedza uye vati bato ravo rarasikirwa zvikuru nemumwe wevanhu vakavamba musangano weMDC muna 1999. Vanoona nezvekurongwa kwemabasa muMDC-T VaAbednico Bhebhe vati bato ravo rarasikirwa negamba. Mashoko aVaBhebhe atsinhirwawo nevamwe vaimbova nhengo yeparamende VaFelix Magalela-Mafa. Vanoona nezvekurongwa kwemisangano mudunhu reHarare muMDCT, VaRhino Mashaya vati kushayika kwaita VaMahlangu kwavarwadza zvikuru vachiti chanyanyovarwadza ndechekuti VaMahlangu vange vasati vapedza rwendo rwavo rwekuti munyika muve nehutongi hwejekerere. Muzvare Yvonne Musarurwa avo vakashanda naVaMahlangu muboka revechidiki muMDC reYouth Assembly, vati gwanza rasiiwa naVaMahlangu richanetsa kuvhara. Imwe nhengo yeMDC yakapinda muparamende mushure mekudomwa nebato iri pasi peProportional Representation, Muzvare Susan Mutsunga vati vachasuwa basa ranga richibatwa naVaMahlangu muparamende pamwe nemubato ravo. VaMahlangu avo vakaberekwa musi wa27 Kubvumbi muna 1971 vakamboita mutungamiri weboka revechidiki mu MDC-T kwemakore mashanu zvichitevera kusarudzwa kwavakaitwa pakongiresi yebato iri kuBulawayo muna 2011. Vakazodomwa nemutungamiri weMDCT, VaMorgan Tsvangirai kuti vave mutevetedzeri wegurukota rinowona nezvevechidiki muhurumende yamubatanidzwa. Vakazotsiviwa pachinzvimbo ichi naVaTongai Matutu. Vasiya mudzimai Brenda Zaranyika nevanakomana vaviri vanoti Munyaradzi naZibusiso. Vanhu vakaungana panhamba 15053 Nkulumane 12 muBulawayo uye hurongwa hwekuradzikwa kwavo hwanga husati hwaziviswa. No media source currently available 	https://www.voashona.com/a/zimbabwe-politics-mahlangu-mdct/2992397.html
politics	ZEC Inoramba Mashoko eKuti Vanhu Vavhota muSarudzo dzeBy-Election kuChipinge Ward 16 Vanga Vachimanikidzwa Kuratidza Pavavhotera	Sarudzo dzema by-elections dzaitwa nhasi kuChipinge Rural District Ward 16 nekuKariba Ward 5, dzinonzi dzafamba zvakanaka kunyange hazvo kuchinzi kwanga kuine huwandu hwevanhu vabatsirwa kuvhota, zvikuru kuChipinge. Zvinonziwo kuChipinge vamwe vanhu vanga vachiudzirwa pekuvhotera uye kuti vatore mifananidzo yemagwaro ekuvhotesa kana vasarudza vavanoda kuratidza kuti vavhotera ani. Asi Zimbabwe Electoral Commission, ZEC, yaburitsa mashoko ekuti manyepo kuti vanhu vavhota musarudzo yeWard 16 by-election kuChipinge Rural District vanga vachimanikidzwa kutora mifananidzo yemagwaro ekuvhotesa vachiratidza pavavhotera. Mashoko aburitswa nemukuru wezvesarudzo muZEC, VaUtoile Silaigwana, anoti vashandi veZEC vanoziva chose kuti zviri kunze kwemutemo wesarudzo kuti vanhu vatore mifananidzo panzvimbo dziri kuvhoterwa, kunze kwekunge vatopiwa mvumo. Vanotiwo zviri kunze kwemutemo kuti munhu aratidze paavhotera. Kunyange hazvo paita zvimhingamipinyi zvakadai, vanhu vanonzi vabuda kunovhota vane huwandu zvichienzaniswa nesarudzo dzema by-election dzadarika. Vanga vachitevera sarudzo idzi vari kuChipunge Rural District Ward 5, mukuru vesangano revechidiki rePlatform for Youth and Community Development, VaClaris Madhuku, vaudza studio 7 kuti dzafamba murunyararo asi vaona kuti vanhu vanga vachibatsirwa kuvhota vanga vakawandisa. VaMadhuku vatiwo vaona kuti madzimai ndiwo anga akawanda kudarika vanhu vose vavhota. KuKariba, mukuru anoona nezvemabasa musangano rinoongorora sarudzo, reElection Resource Centre, VaSolomon Bobosibunu, vanotiwo kunyange hazvo sarudzo dzose dzaitwa murunyararo, sangano ravo raona kuti vanhu vanga vachinovhota vari muzvikwata zvikwata, zvikuru kuChipinge, kuita sekunge vanga vachiita zvekutinhwa. VaKwikwidzana kuChipinge vanoti Amai Gladys Muposhi veZanu PF, Va Rapheus Sithole veCCC, VaRemeredzai Ziki veNational Constitutional Assembly pamwe naVaZachariah Sigauke vebato re Patriotic Zimbabweans. Vakwikwidzana kuKariba ndaVaKudakwashe mafusire veZanu PF naVaTonderai Chikwati veCCC. Zvabuda musarudzo zvanga zvisati zvaziviswa pataenda pamhepo. No media source currently available 	https://www.voashona.com/a/6671078.html
sports	FC Platinum Yokurudzirwa Kukunda Mitambo yepaMusha Kuti Ibudirire muMakwikwi eCaf Champions League	Chikwata cheFC Platinum chirikuvhura makundano enhabvu egore rino asi paine mibvunzo. Vanotevera mutambo wenhabvu havasi kugutsikana nematambiro arikuita FC Platinum pamusha payo mumitambo yeCaf Champions League vakatarisana nemutambo mukuru neOrlando Pirates yekuSouth Africa iyo yakatora mukombe uyu muna 1995. Nhoroondo yenhabvu muAfrica inotaura kuti zvikwata zvinokunda nemutsindo pamusha ndizvo zvinowanzoenderera mberi nemakundano asi matambiro eKugona Kunenge Kudada muMandava Stadium asimudza mibvunzo mumukana wavo wekusvika kuma kota fainari. FC Platinum yakatatarika zvinotyisa neCnaps yekuMadagascar ndokuzokunda 1-0 mumutambo uyo vaitarisirwa kukanda zvibodzwa pamadiro, ndokuzoita zvekare mangange 0-0 ne Otoyo Oho yekuCongo. Muteveri wenhabvu VaFrancis Mwendamberi vanoti Kugona Kunenge Kudada inofanira kuwedzera mwando pamatambiro ayo pamusha kana ichida kubudirira mumakwikwi aya. Pamusoro peOrlando Pirates, FC Platinum iri mugungano rimwechete ne Esperance yekuTunisia iyo ine mukombe uyu pamwe ne Horoya yeku Guinea. Zvikwata zviviri zvinopedza zviri pamusoro mugungano iri ndizvo zvinoenderera mberi nemakwikwi aya. Muteveri wechikwata cheDynamos VaObert Masvotore vanoti FC Platinum isatarise mazita kana mukurumbira une zvikwata zvavari kusangana nazvo. Mumwe muteveri wemutambo uyu VaTatenda Makazhu ndivo vanofunga kuti Kugona Kunenge Kudada inokwanisa kusvika mufainari yemakundano aya. Asi murairidzi wePirates Milutin Sredojevic audza mapepanhau ekuSouth Africa kuti ari kutya kutamba nechikwata cheFC Platinum nenyaya yekuti chikwata chitsva mumakundano aya uye ati anoremekedza murairidzi wacho Norman Mapeza zvakanyanya. Ati sezvo Pirates iri kutamba neFC Platinum mumutambo wekutanga kuMandava Stadium kuZvishavane, zvinonetsa zvikuru kuenda iko nemugwagwa. Asi Pirates iri kubheja kuti inosimudza mukomb weChampions League kechipiri munhoroondo yayo. Asi FC Platinum ichange isina mutambi akatamba zvinonwisa mvura mwaka uno kana kuti Soccer Star of the Year, Rodwell Chinyengetere, uyo ave kuenda kunotambira Baroka FC ku South Africa naWinston Mhango uyo arikuenda kuSouth Africa zvekare. Kugona Kuenge Kudada irikutarisira kusvika kana kudarika chidanho chakasvikwa neDynamos iyo yakasvika mufainari yeCaf Champions League muna 1998 nemuma semi finari muna 2008. No media source currently available `   	https://www.voashona.com/a/fc-platinum-yokurudzirwa-kukunda-mitambo-yepamusha-kuti-ibudirire-mumakwikwi-ecaf-champions-league/4723178.html
health	VanaChiremba veHurumende Voronga Kuramwa Mabasa	Vanachiremba vanoshandira muzvipatara zvehurumende vanoti vangangokanda mapadza pasi chero nguva mushure mekunge hurumende yakundikana kuzadzisa zvivimbiso zvayakavapa pavakamboramwa mabasa gore rapera. Mutungamiri wesangano ravanachiremba ava, reZimbabwe Hospital Doctors Association, Doctor Fortune Nyamande vanoti iri ndiro danho ravanogona chete kutora sezvo hurumende iri kuratidza kusave nehanya nemararamiro avanachiremba. Doctor Nyamande vanoti bazi rezvehutano rinofanirwa kunzwisisa danho ravo kana vakazoramwa mabasa sezvo hupenyu huri kuramba huchiomera vanachiremba. Vanoti hurumende yakanga yavavimbisa kuti ichaita kuti vakwanise kupinza dzimotokari dzavanenge vatenga kubva kunze vasingabhadhariswe mari dzemitero, asi hapana zvati zvaitwa kubva gore rakapera. Vanotiwo zvakare hurumende yakanga yavimbisa kuti ichatarisa nezvechichemo chavo chekuti itarise zvakare nyaya yepekugara, asi chave kuvashamisa ndechekuti mitero yedzimba ndiyo yakatokwidzwa. Studio 7 haina kukwanisa kubata vehurumende panyaya iyi. Asi Doctor Nyamande vanoti havasati vave nezuva rwekuti vachatanga kuramwa mabasa riini. “Handikwanisi kupa zuva, uye handikwanisi zvakare kutaura kuti ticharatidzira sei asi chandinongoziva ndechekuti zvinhu zvakaramba zvakamira mamiriro azvakaita izvi eeh, vanachiremba tichagara pasi,” vanodaro Doctor Nyamande. No media source currently available  	https://www.voashona.com/a/zimbabwe-politcs-doctors/2977435.html
business	VaChasi Vanoti Hurukuro neEskom Dzichiri Kuenderera Mberi paNyaya yeMagetsi	Gurukota rinoona nezvemhando dzemoto VaFortune Chasi vanoti hurukuro nekambani yeESKOM yekuSouth Africa panyaya dzekuti Zimbabwe itengeserwe magetsi dzichiri kuenderera mberi. VaChasi vaudza Studio 7 kuti parizvino South Africa haina magetsi ari kutengesera Zimbabwe. No media source currently available Zvinhu hazvina kumira zvakanaka kukambani yeESKOM iyo yakaita chikwereti chemari inosvika mabhiriyoni makumi maviri emarands mukushanda kwayo kubva gore rapera kusvika muna Kurume gore rino. Kambani iyi yave kurarama nerubatsiro rwairi kupihwa nehurumende yeSouth Africa. Vakuru muESKOM vari kuti Zimbabwe inofanira kubhadhara chikwereti chinosvika mamiriyoni makumi matatu emadhora ekuAmerica kana ichida kutenga magetsi. Zvichakadaro, makambani mazhinji munyika ari kuti ari kutatarika nenyaya yekushaya magetsi zvopa kuti mamwe avhare kana kuti ati vanhu vashande maawa mashoma husiku panenge paine magetsi. Asi dambudziko iri riri kupa mukanha kune mamwe makambani akaita seZimplow iyo iri kutengesa magwenya emagetsi kana kuti magenerator. Kambani iyi inotiwo yakaita zviri nani gore rino kunyangwe zvinhu zvisina kumira zvakanaka munyika. Mukuru mukambani iyi kana kuti Group Chief Executive VaVimbayi Nyakudya vanoti kambani yavo iri kuitawo mari nekutengesa magejo anodonzwa nemombe munyika dzekuchamhembe kweAfrica. No media source currently available  	https://www.voashona.com/a/vachasi-vanoti-hurukuro-neeskom-dzichiri-kuenderera-mberi/5023750.html
politics	VaBiden Vanokunda VaTrump Musarudzo yeMutungamiri weAmerica	Vaimbove mutevedzeri wemutungamiri weAmerica, VaJoe Biden, vakunda musarudzo yemutungamiri weAmerica zvichitevera kukunda kwavaita mudunhu rePennsylvania.  VaBiden, avo vane makore makumi manomwe nemasere ekuberekwa, vatora zvigaro zvose makumi maviri zve electoral college zvemudunhu rePennsylvania ndokuita zvigaro zvinodarika mazana maviri nemakumi manomwe vachidarika zvigaro zvinodiwa kuti munhu adomwe semunhu akakunda musarudzo yemutungamiri wenyika. VaBiden vakunda mutungamiri weAmerica pari zvino, VaDonald Trump, avo vakabuda pachena kuti vari kupikisa mumatare maverengerwo akaitwa mavhoti mumamwe matunhu emuAmerica.  VaBiden vachaitwa mutungamiri weAmerica wechimakumi mana nematanhatu apo vachagadzwa zviri pamutemo muna Ndira gore rinouya. Kukunda kwaVaBiden kunoreva kuti mutevedzeri wavo, Amai Kamala Harris, vari kupinda munhoroondo yekuva mudzimai wekutanga, uye ari mutema, kuva mutevedzeri wemutungamiri wenyika munhoroondo yeAmerica yemakore mazana maviri nemakumi mana nemana.  VaBiden vakashanda vari mutevedzeri waVaBarack Obama kubva muna 2009 kusvika muna Ndira 2017, apo pakatoreswa VaTrump mhiko yekuva mutungamiri wenyika mushure mekukunda Amai Hilary Clinton musarudzo yakaitwa muna Mbudzi 2016. VaBiden vakashandawo senhengo yedare Senate kwemakore makumi matatu nematanhatu. Imwe nyanzvi munyaya dzematongerwo enyika uye vari mudzidzisi paDeVry University kuOhio, Professor Elliot Masocha, vanoti zvanga zviri pachena kuti VaBiden vachakunda musarudzo iyi. Asi VaMasocha vanoti VaBiden vane mutoro mukuru wekugadzirisa zvinhu munyika pamwe nekunze kwenyika zvavati zvakavhiringwa naVaTrump. No media source currently available 	https://www.voashona.com/a/joe-biden-wins-us-presidency/5652055.html
politics	Madzimai ekuHwande Oratidzira muHarare Achinyunyuta kuHurumende	Madzimai evashandi vekuHwange Colliery vari kuronga kuratidzira neChina muHarare vachinyunyuta nekusapindira kwehurumende mukugadzirisa matambudziko akatarisana nevashandi vepakambani inoshandira varume vavo. Madzimai ekuHwange ave nemazuva anodarika zana achiratidzira senzira yekutsutsuma kusabhadharwa kwevarume vavo kwemakore mashanu apfuura. Kuratidzira uku kuchange kuchitsigirwa nesangano reZimbabwe Coalition on Debt and Development. Muzvare Janet Zhou, avo vanoshanda nesangano reZimbabwe Coalition on Debt and Development, vati vacharatidzira serutsigiro kumadzimai ekuHwange, uye kuti hurumende ione kuti pane dambudziko rinoda kugadzirwa. Imwe nhengo yekomiti yeparamende inoona nezvezvicherwa, Amai Fanny Chirisa, vatiwo zvinosuwisa kuti hurumende haisi kubuda pachena panyaya yekusabhadharwa kwevashandi vepakambani iyi, kunyange hazvo hurumende ine zvikamu zvakawanda zvehupfumi mukambani iyi. Sachigaro wekomiti inoona nezvemadzimai, Amai Priscilla Misihairambwi Mushonga, vanotiwo semadzimai ari mudare reparamende vanofanirwa kunyara nekuregerera madzimai aya achiratidzira kwenguva ndefu vasina kupindira munyaya iyi. Kambani yeHwange Colliery inonzi ine mari dzeveshandi dzinopfuura mamiriyoni makumi manomwe emadhora. Vachibvunzwa mudare reparamende nezvemadzimai ari kuratidzira aya kuHwange Colliery, gurukota rezvevashandi, Amai Petronella Kagonye, vati madzimai aya ari kushandiswa nevanhu vari mune zvematongerwo enyika. Amai Kagonye vati sehurumende vakagadzirisa nyaya dzezvevashandi. No media source currently available 	https://www.voashona.com/a/zimbabwe-women-to-march-thursday-protesting-delays-in-their-hausbands-salaries/4386877.html
sports	Jordan Zemura anotambira mari shoma	  MUTAMBI wenhabvu weAFC Bournemouth nemaWarriors eZimbabwe – Jordan Zemura (22) – ndiye ari kutambira mari shoma kuchikwata chake mwaka uno apo chiri kukwikwidza muEnglish Premier League.   Mutsvakurudzo, zvaonekwa kuti Zemura, uyo akasaina chibvumirano chake kuBournemouth achiri kutambira chikwata chevadiki, anotambira mari inosvika £385 pasvondo.   Mari yaanotambira iyi yakaderera zvikuru kana ichienzaniswa nevamwe vatambi vemuchikwata chake vakadai saJefferson Lerma uyo anotambira mari inosvika £55 000 pasvondo.   Tichitarisa mari inotambirwa naZemura, zvinoreva kuti pamwedzi anotambira £1 432 uye mwaka wose achitambira £17 184.   Mari yaanotambira mwaka wose haisvike pane inotambirwa naLerma yepasvondo rimwe chete.   Muchikwata ichi zvekare, vamwe vatambi vakadai saDominic Solanke vanonzi vanotambira mari inosvika £50 000 pasvondo, kuchiti Phillip naLewis Cook vanotambira £40 000 pasvondo pamumwe nemumwe wavo.    Mari dzinotambirwa nevatambi veBournemouth – (spotrac.com)   Asi pane tarisiro yekuti Bournemouth ichatanga kuita hurukuro naZemura munguva inotevera kuti iwedzere kondirakiti yake iyo inotarisirwa kupera gore rinotevera. Mutambi uyu ari kutarisirwa kutamba zvikuru mwaka uno sezvo achidiwa zvakanyanya naScott Parker uyo aimushandisa mwaka wadarika apo vakahwina tikiti rekupinda muEPL.	https://www.kwayedza.co.zw/jordan-zemura-anotambira-mari-shoma/
politics	Zvizvarwa zve Zimbabwe Zvoratidzira Kutsigira Mauto eZimbabwe	Zvizvarwa zveZimbabwe zviri muWashington DC nematunhu akapoteredza zvakaungana neMugovera pamuzinda weZimbabwe uri mu Washington DC zvichitsigira zviitiko zviri kuitika kumusha, zvichitevera kupindira kwemauto mune zvematongerwo enyika, uye kumanikidzwa kwaVaMugabe nebato ravo re Zanu PF, kuti vasiye chigaro, izvo zviri kutsigirwawo neveruzhinji. Mumwe wevakaronga kufora uku, Muzvare Shingi Mangwiro, vanoti vashamiswa nekubuda kwakaita zvizvarwa zveZimbabwe, kunyange hazvo kwaitonhora zvekukwidza hamba mumuti. No media source currently available Ukuwo zvimwe zvizvarwa zveZimbabwe zvinonzi zvakabva kumatunhu ari kure akaita se Pennsylvania, New Jersey, New York, Virginia ne Maryland Zvizvarwa zve Zimbabwe nevamwe vanofarira Zimbabwe vanogara ku Texas, vaunganawo paCity Hall muDallas vachiratidzira kutsigira kwavo zviri kuitika kuZimbabwe. Mumwe wevakaratidzira Dr. Prisca Ngondo, vanoti vanotarisira kuti Zimbabwe itange patsva uye vanotarisira kuti dzimwe nyika hadzipindire munyaya yekupindira kwemauto mukutongwa kwenyika. No media source currently available 	https://www.voashona.com/a/zimbabwe-solidarity-demonstrations-in-dallas-texas-to-support-zimbabwe-national-army/4125147.html
business	VaDzvokora Vokurudzira Vana veZimbabwe Vari Kunze Kuti Vabatsire Mukugadzirisa Zvinhu Kumusha	Mumwe wevari kushanda mukugadzirisa ramangwana rinotarisirwa ndaVaTawanda Dzvokora, avo vanozviti Chief Svosve. Zvizvarwa zveZimbabwe zviri kunze kwenyika zvakawanda zvinoramba zviine shuviro yekuti zvinhu kumusha zvichanaka nerimwe zuva. Asi pahuwandu hwazvo, zvimwe ndizvo zviri kubatawo nepazvinogona napo mukuedza kuti hutongi hwejechetere huri kutarisirwa nevakawanda huitike nekukasika. Mumwe wevari kushanda mukugadzirisa ramangwana rinotarisirwa iri ndaVaTawanda Dzvokora, avo vanozviti Chief Svosve. Vanoti hapana chinombonakidza pakugara kunze kwenyika. “Ini ndiri munhu wekumusha, saka ndinoramba ndichitarisira kuti zvinhu zvichanaka chete, asi kwete nekuti vanhu vari kumusha chete ndivo vanofanirwa kushanda asi kuti kana nesuwo tiri mu diaspora,” vanodaro VaDzvokora. VaDzvokora, avo vaimbove murairidzi vakambodzidzisawo munyika yeBotswana vasati vasunga twavo nemhuri yavo vakananga kuUnited States of America kudunhu reNorth Dakota uko kwavakasvikopinda munyaya dzemhando dzemoto vachisiya zvekubata choko. “Ndagara mu diaspora kwe 15 years, 10 ndiri kuBotswana then five ndiri muno umu, asi pfungwa dzinenge dzingori kumusha nekuti muno tiri musango. Saka kare vakuru vaiti kunonzi kutetereka.” VaDzvokora, avo vane makore makumi mana nemashanu ekuberekwa, ndivo zvakare mukuru anoona nezvekufambiswa kwemashoko mubato rinopikisa hurumende reZimbabwe First iro rinotungamirwa naVaMaxwell Zeb Shumba. Ndivo zvakare munyori anoona nezvekuburitswa kwemashoko mumubatanidzwa wemapato anopikisa weNational Electoral Reform Agenda, kana kuti NERA, vachimirira bato ravo reZim First, uyo uri kurwira kuti munyika muitwe sarudzo dzakachena. Vanoti vana veZimbabwe vari kunze kwenyika vanofanirwa kuitawo pavo mukuwedzera kuti zvinhu zvikasike. Kumusha vanoti vari kubatsirawo nekutumira mbatya, chikafu nezvimwe zvakadaro kuburikidza nechechi yavo yeZimbabwe Methodist Church. “Gore rega rega tinotumira munhu kumusha anonogovera zvinhu zvatinenge taunganidza pamwe nekutenga,” VaDzvokora vanodaro. Vanoti vari kutenga dzimba kumusha senzira yekuunganidza nayo hupfumi uye pari zvino vari kuvaka imba yekuti vari parwendo vanogona kurara kana kuti lodge kuChinhoyi. No media source currently available 	https://www.voashona.com/a/zimbabwe-politics-diaspora-dzvokora/3326220.html
business	Mapurisa neVasori Vanosungwawo Munyaya yeGoridhe Yakasungirwa Muzvare Rushwaya	Hurumende inoti yasunga vamwe vanhu vatanhatu vane chekuita nenyaya iri kupomerwa vanga vari mutungamiri wesangano reZimbabwe Miners Federation, uye vari nhengo yeZanu PF, Muzvare Henrietta Rushwaya, avo vakasungwa vachida kubuda negoridhe munyika zvisiri pamutemo. Mutauriri wemapurisa, Assistant Commissioner Paul Nyathi, vaudza Studio 7 parunhare kuti vasunga vamwe vanhu vatanhatu vanoti VaAli Mohamed, VaStephen Chengerai Tserayi, VaGift Karanda, VaRaphios Mufandauya, pamwe nemapurisa maviri anoti Superintendent Shoko pamwe naDetective Chief Inspector Chimhungu. VaTserayi vanga vachishanda vari musori anochengetedza mutungamiri wenyika, VaEmmerson Mnangagwa, uye VaNyathi vati VaKaranda vainyepera kuzviita musori panguva yavanoti vakapara mhosva. VaNyathi vati VaMohamad, avo vane kambani yeAli Japan 786,iyo inoita zvekutengesa motokari ndivo vakanzi naMuzvare Rushwaya ndivo vaive muridzi wegoridhe. Vati pari zvino havasi kutaura zvakawanda sezvo vachiri kuferefeta nyaya iyi vachiti vasungwa ava vakatarisirwa kumiswa mudare. Muzvare Rushwaya vakatarisirwa kudzoka kudare ramejasitiriti mangwana apo pakatarisirwa kuturwa mutongo naVaNgoni Nduna wekuti zvinokodzera here kuti hurumende ishandure pfungwa dzayo dzekubvuma kwayakange yaita kuti Muzvare Rushwaya vapihwe mukana wekubhadhara mari yechibatiso. Vachuchisi venyaya iri kupomerwa Muzvare Rushwaya vakaudza dare kuti vakange voda kuchinja mabatiro enyaya iyi sezvo vachiti vakange vazoona kuti nyaya iyi yakakura kwazvo uye ine vanhu vakawanda vari mairi. Goridhe raida kuburitswa munyika zvisiri pamutemo naMuzvare Rushwaya rinokosha mari inodarika mazana matatu nemakumi matanhatu ezviuru zvemadhora ekuAmerica. Vari kutevera nyaya iyi vanoti kusungwa kwaitwa mapurisa nevasori panyaya iyi kunoratidza kuti hurumende yadzikisa gejo mukurwisa huori. Asi mutevedzeri wemutauriri weMDC Alliance, VaClifford Hlatshwayo, vati kusungwa kwemapurisa nevasori haisi nyaya yekuti hurumende yakazvipira kurwisana nehuori asi kuti zvikwata zveZanu PF zviri kurwira bhonzo renyama. Asi VaNyathi mapurisa haasi kuzorega kusunga munhu wese ane chekuita nenyaya iyi vachiti vari kuferefeta zvakare kuti goridhe iri rakanga rabvepi. Nyanzvi munyaya dzehupfumi, VaMasimba Manyanya, avo vaimboshanda mubazi rezvemari, vanoti kubuda kwemari munyika zvisiri pamutemo kwakafanana nababa vanoba mari mumba vachinonwa doro mhuri ichisara ichiziya nenzara. Zvichakadai, bhodhi reZimbabwe Miners Federation rinoti rambomisa basa Muzvare Rushwaya richiti nyaya yavo inosvibisa zita resangano iri. Vanga vari mutevedzeri waMuzvare Rushwaya, VaMarufu Sithole, ndivo vave kumbofanobata chigaro chemutungamiiri weZimbabwe Miners Federation. No media source currently available 	https://www.voashona.com/a/zimbabwe-security-agents-arrested-in-connection-with-gold-smuggling-attempts/5640514.html
business	Zimbabwe neSouth Africa Dzinonyorerana Zvibvumirano Munyaya dzezveUpfumi	"Zimbabwe neSouth Africa nemusi weChina dzanyorerana zvibvumirano zvakawanda zvakanangana nekuvandudza hupfumi hwenyika mbiri idzi. Nyika mbiri idzi dzanyoreranawo chibvumirano chezvemuchadenga chichaita kuti ndege dzekuSouth Africa dzakawanda dzikwanise kumhara muZimbabwe. Izvi zvinotevera musangano waitwa pakati pemakurukota emapazi akasiyana-siyana ehurumende idzi wanga uchidaidzwa kuti bi-national commission unove wekutanga wakadai kuitwa nenyika mbiri idzi. Vachitaura pamusangano uyu, mutungamiri wenyika, VaRobert Mugabe, vakurudzira vemabhizimusi vekuSouth Africa kuti vauye kuzosima mari dzavo muZimbabwe vachiti mabhizimusi avo haana chinoawana. ""Ndinoda kusimbaradza vemabhizimusi vekuSouth Africa kuti mabhizimusi avo akachengetedzeka muno uye tinodawo kuona vemabhizimusi vemuZimbabwe vachivhurawo mabhizimusi avo kuSouth Africa,"" VaMugabe vadaro. Mashoko aVaMugabe aya anouyawo apa vekunze vazhinji vari kubatwa nenhetemwa panyaya yekusima mari yavo muno pamusana pemutemo wakaiswa nehurumende wekuendesa hupfumi kuvatema. Kunyange hazvo VaMugabe vasina chavataura pamusoro pekutya kuri kuita vekunze vakawanda kusima mari yavo muZimbabwe, vati chirongwa chekuendesa hupfumi kuvatema chazvara anamuzvinabhizimusi vatsva vanogona kuita kuti hupfumi hweZimbabwe neSouth Africa husimukire. Zvichakadai, mutungamiri weSouth Africa, VaJacob Zuma, vakurudzira kuti pawumbwe hwaro hunoita kuti vemabhizimusi vakwanise kushanda zvakanaka. ""Patinoita izvi tinofanira kutarisa nyaya yekudyidzana munyaya dzehupfumi. Nokudaro tinofanira kuona kuti vemabhizimusi havana zvibingamupinyi zvavanosangana nazvo mukuita mabhizimusi avo. Tinofanirawo kuona kuti pavakwa muganhu mumwe chete pakati penyika dzedu kuitira kuti vanhu vafambe vakasununguka,"" VaZuma vadarowo. Zvichakadaro, gurukota rinowona nezve kunze kwenyika, VaSimbarashe Mumbengegwi vati zvimwe zvibvumirano pakati penyika mbiri idzi zvichiri pakati pekuzeyewa uye zvichasainwa munguva pfupi iri kutevera. VaMbengegwi vati nhaurirano dziri kuitwa dzakanangana nekuchengetedzeka hukama kwenyika mbiri idzi, zvekushanyirwa kwenyika nezvimwe zvakawanda. No media source currently available "	https://www.voashona.com/a/zimbabwe-politics-south-africa-economy-mugabe-zuma/3579276.html
politics	VaMugabe Vanoita VaJonathan Moyo Gurukota reDzidzo yePamusoro	Mutungamiri wenyika, VaRobert Mugabe, neMuvhuro vakavandudza zvishoma dare ravo remakurukota vachibvisa VaJonathan Moyo kubazi rezvekuburitswa kwemashoko, vachivaita gurukota rinoona nezvedzidzo yepamusoro. Vanga vari gurukota redzidzo yepamusoro, Amai Oppah Muchinguri Kashiri, vava gurukota rezvemvura nezviwanikwa. Vatora basa ranga richiitwa naVaSaviour Kasukuwere, avo vava gurukota idzva rezvematunhu, vachitora basa ranga richiitwa naVaIgnatius Chombo. VaChombo vava gurukota rezvemukati menyika, vachitora basa ranga richiitwa naVaKembo Mohadi, avo vatora basa raiitwa nevakadzingwa mubato, VaDidymus Mutasa, avo vanga vari gurukota rezvevasori. Brigadier General Ambrose Mutinhiri vave kutora chigaro chaVa Joel Biggie Matiza chekuva gurukota rezvedunhu reMashonaland East. VaMatiza havana rimwe basa idzva ravapihwa. Amai Nyasha Chikwinya ndivo vava gurukota rezvemadzimai. Gurukota rezvevashandi, Amai Priscah Mupfumira, ndivo vari kufanobata chigaro chegurukota rezvekuburitswa kwemashoko zvichitevera kubviswa kwaVaMoyo. Amai Mupfumira vanoti vachabata chigaro ichi kusvika VaMugabe vatoresa gurukota idzva mhiko. No media source currently available Vanoona nezvekuburitswa kwemashoko muMDC, VaObert Gutu, vanoti zvaiitwa naVaMugabe kungopedzera hoko padehwe retsindi sezvo dare ravo remakurukota risina njere dzekunyukura nyika mumadhaka mairi. Mukuru wesangano reZimbabwe Democracy Institute, VaPedzisayi Ruhanya, vanotiwo VaMoyo kwavaenda kuchavapa mukana wekuvandudza zvinhu munyaya dzedzidzo, vachitiwo hapana zvavanotarisira zvitsva kuhurongwa hwaitwa naVaMugabe. VaRuhanya vanoti munhu anofanirwa kuvandudzwa ndivo VaMugabe pachavo, kwete zvavari kuita pamakurukota avo.. No media source currently available 	https://www.voashona.com/a/zimbababwe-politics/2851055.html
sports	FC Platinum neTraingle Dzosimudza Mureza weZimbabwe muAfrica	Chikwata cheTriangle chakashura mare nezuro mumakwikwi eCAF Confederation Cup mushure mekudambura chikwata cheRukinzo chekuBurundi. Asi chikwata cheFC Platinum chakaita mangange mumakwikwi eCaf Champions league neChikwata cheNyasa Big Bullets. Chikwata cheTriangle nezuro chakarova Rukinzo yekuBurundi 5 kwa 0 izvo zvapa chikwata ichi mukana wekuenderera mberi mumakwikwi aya. Mutambo wechipiri uri kutambirwa kuBurundi svondo rino. Mune mumwe mutambo neMugovera, chikwata cheFC Platinum chakaita manganga 0-0 nechikwata chinorairidzwa naCallisto Pasuwa uyu aimborairidza chikwa cheDynamos. Mutambo wechipiri uchatambirwa kuBarbourfields mavhiki maviri anotevera. Castle Premier Soccer League Iko zvino tombotarisa mitambo yeCastle Premier League yakatambwa mukupera kwesvondo. Chikwata cheChicken Inn neBlack Rhinos zvatambisa mukana mukuru wavanga vawana wekuenda panhongonya yeCastle Premier Soccer League mushure mekurohwa mumitambo yazvo, ndokuramba zviine mapoinzi maviri pasi peFC Platinum iyo irikutungamira. Black Rhinos yakarohwa 1-0 neHighlanders musi mumwechete Chicken Inn yakadamburwa 2-1 neZPC Kariba. FC Platinum iyo yaive isina mutambo muZimbabwe irikutamba mutambo wayo wePSL neChitatu apo irikusangana neHarare City. Nechitatu zvekare, Triangle ichatamba ne Ngezi Platinum Stars. Murwendo rwavo rwekuMalawi, mumutambo weCAF Champions League Pure Platinum Boys yakanoita mangange 0-0 ne Nyasa Bullets. Asi Makepekepe eCaps United ari murufaro mushure mekushanya kwaRusape ndokunorova Manica Diamonds 1-0. Izvi zvasiya maGreen Machine afamba nzendo refu ndokuenda pachinhanho chechipiri nemaponzi makumi maviri nerimwechete, poindi imwechete pasi peFC Platinum. Mumwe mutsigiri weCaps United Muzvare Leslie Marufu varikufara zvikuru nezvakaitwa nechikwata chavo vachiti ivo Kepekepe ndizvo. Mumusha weDembare mune rufaro mushure mekunge chikwata ichi charova Mushowani Stars 2-0 nezuro ndokuenda pamapoinzi makumi maviri nemanomwe. Murairidzi wavo Tonderai Ndiraya arikuti chiwata chake chakabatana zvekuti arikutarisira mashiripiti mumitambo inotevera.  Mimwe mitambo yaiveko yakapera seizvi…  Yadah 0 v Hwange 0 TelOne 1 v Herentals. 1  Kwatambwa mitambo gumi nemisre, zvikwata zvina zviri pamusoro soro ndeizvi..  FC Platinum 32 points Caps United 31 points Chicken Inn 30 points Black Rhinos 30 points. No media source currently available  	https://www.voashona.com/a/fc-platinum-netraingle-dzosimudza-mureza-wezimbabwe-muafrica/5038911.html
politics	Vakarwa Hondo yeRusununguko Voronga Nhaurirano neBritain	Vanotungamirira sangano revakarwa hondo yerusununguko reZimbabwe National Liberation War Veterans Association vanoti vari kuronga musangano neBritain nedzimwer nyika dzakabudirira kuti vagadzirise nyaya yemagariro avo sezvo vari kuti hurumende yavarasa. Vesangano re ZLHR ava vakataura mashoko aya apo vakaita musangano nevatori venhau muHarare nemusi weChina. Munyori mukuru musangano re ZNLWA VaVictor Matemadanda vati kunyangwe hazvo vakazoshorwa kuti vave kuita misangano nevekumawirira havana hany'a nazvo sezvo chinangwa chavo chiri chekuti varwi vehondo yerusununguko vabatsirikane. Vati vane chivimbo chekuti hurukuro dzavachaita idzi dzichabatsira kusimudzira hupenyu hwevarwi verusununguko. VaMatemadanda vashoropodzawo Brigadier General Retired Asher Walter Tapfumaneyi munyori mubazi revakarwa hondo vachiti vanofanira kuregedza kuda kutonga sangano revarwi vehondo yerusununguko. VaTapfumaneyi vanoti hurumende yave kuda vatungamiri vatsva sezvo isingakwanise kushanda nevatungamiri varipo nekuti vakati mutungamiri wenyika VaRobert Mugabe ngavaende pamudyandigere vachitiwo havachavatsvagire rutsigiro. VaMatemadanda vati bato reZanu PF harina kumboita hany'a nevarwi vehondo yerusununguko uye sangano ravo isangano rakazvimirira risinei nebato reZanu PF. Vatiwo vari kushushikana kuti kunyangwe vakarwa hondo, vana veZimbbwe havana rusununguko. Vanoona nezvemabasa musangano iri, VaFrancis Nhando vatsigira mashoko aya vachiti vakazvionera pamhuno sefodya apo vange vobvunzurudzwa nemapurisa kuti sei vange vakamira muHarare Gardens vari vana apo vaigadzirira kuita musangano wavo. Vanoona nezvekubuditswa kwemashoko musangano iri, VaDouglas Mahiya vati vanokatyamadzwa kuti hurumende inoda kupindira munyaya dzesangano revarwi verusunungukonekuyedza kuri putsa. Musangano uyu wange uine vanasachigaro vekumatunhu akasiyana-siyana avo vati kunyangwe hazvo hurumende ichida kuvanganisa, vari kuzoramba vachibatira pamwe nemukuru wavo VaChristopher Mutsvangwa. Hatina kukwanisa kubata gurukota rezvevakarwa hondo VaTshinga Dube kana VaTapfumaneyi sezo vange vasiri kudarira nharembozha dzavo. No media source currently available 	https://www.voashona.com/a/zimbabwe-matongerwo-enyika/3510766.html
health	Nyanzvi dzeHutano Dzoshushikaka neMadzimai Ari Kufa Achisununguka Vana	Nyanzvi munyaya dzezvehutano dziri kuyambira kuti chirwere cheCovid-19 chinogona kunge chapa kuti huwandu hwemadzimai ari kufa achisungunuka huti wedzerei. Ongororo yakaitwa nebazi reUnited Nations rinoona nezvevana reUNICEF muna 2019, inoratidza kuti madzimai mazana mana nemakumi matanhatu kana kuti 462 pamadzimai zviuru zana kana kuti 100 000 vanofa vachisungunuka muZimbabwe. Huwandu uhu hwange hwakati derere pane madzimai mazana matanhatu negumi nevana kana kuti 624 vaifa vachisungunuka pamadzimai zviuru zana kana kuti 100 000 muna 2017. Mukuru wesangano rinorwira kodzero dzemadzimai reWomen’s Action Group, Amai Edna Masiiwa, vanoti huwandu hwemadzimai ari kufa achisungunuka hwakaderera asi kufa kwemudzimai kana mumwe chete kunoshungurudza. Vaenderera mberi vachiti kugara kure nezvipatara kunopa kuti hupenyu hwemadzimai huve munjodzi sezvo vachizosvika pakuda kusungunuka vasati vavhenekwa nachiremba sezvinokurudzirwa. Imwe nyanzvi munyaya dzezvehutano Dr Tonotenda Michael Simemeza vatiwo zvimwe zvinokonzera kufa kwemadzimai zvinosanganisira denda remoyo uye zvimwe zvirwere zvinotapuriranwa pabonde. Nyanzvi munyaya dzezvehutano, Dr Josephat Chiripanyanga, vakurudzirawo zvakanyanya varume kuti vapote vacheperekedzana nemadzimai avo kuenda kumakiriniki kuti vanzwe zvinenge zvichitaurwa navanachiremba zvinozobatsira kuti madzimai asungunuke nyore. Vatiwo nekuda kwekupararira zvakanyanya kwechirwere cheCovid-19, hurumende dzakawanda kusanganisirawo yeZimbabwe hadzichakoshese hutano hwemadzimai akazvitakura nezvimwe zvirwere. Mukuyedza kubatsira madzimai akazvitakura munyika yeZimbabwe, sangano reUnited Nations Population Fund kana kuti UNFPA, rakanyorerana chibvumirano nenyika yeJapan chekubatsira nemari inosvika miriyoni imwechete nezviuru mazana matatatu emadhora ekuAmerica, kana kuti USD1,3 million. Nyanzvi munyaya dzezvehutano, vachishanda nesangano reUNFPA, Dr Edwin Mpeta vanoti chirongwa ichi chichabatsira zvipatara nemakiriniki zvemumaguta eHarare neBulawayo sezvo muri imo makaonekwa kuti mune madzimai akawanda ari kufa achisungunuka. Doctor Mpeta vanoti zvipatara nemakiriniki zvichatengerwa zvinoshandiswa pakubatsira madzimai akazvitakura uye nezvipfeko zvekudzivirira kutapuriranwa kweCovid 19 pakati pemadzimai akazvitakura nevakoti navanachiremba. UNFPA inoti pagore, madzimai zviuru gumi nezvishanu kana kuti 15, 000 vanosungunuka kuBulawayo ukuwo vamwe zviru makumi mana nevashanu kana kuti 45, 000 vachisungunuka muHarare. Pamadzimai ose aya, zviuru mapfumbamwe kana kuti 19, 000 vanoda kuvhiyiwa uye vachabatsirwa nemari yabva kuJapana iyi. No media source currently available   	https://www.voashona.com/a/nyanzvi-munyaya-dzezvehutano-dzoshushikaka-nemadzimai-ari-kufa-achisungunuka-vana/5867326.html
health	Sangano reFamily Aids Caring Trust Rosvitsa Makore Makumi Matatu	Sangano reFamily Aids Caring Trust, FACT rapemberera kusvitsa kwaro makore makumi matatu raumbwa richipa vagari vekwaMutare mukana wekuvhenekwa pachena zvirwere zvakasiyana-siyana zvinosanganisira gomarara, HIV, kuchecheudzwa nezvimwewo. Vanhu vakawanda vemaMutare vafara zvikuru mushure mekubatsirwa nenyanzvi munyaya dzehutano pahurongwa hwekucherechedza mabasa anoitwa neFACT. Mumwe wevabatsirwa ndiAmai Bekiwe Mazuru avo vane gomarara. Amai Mazuru vati vafara nekubatsirwa kwavaita sezvo vasina mari yekuti vavhenekwe zvirwere. Studio 7 yataura nevabatsirwa avo vange vachirumbidza zvaitika izvi. Mumwe mugari wemuguta iri, VaAleck Matega, vafara zvikuru sezvo ivo nemhuri yavo, vabatsirwa pasina muripo. VaSolomon Makina, avo vanoshanda nesangano reFACT, vanoti chiitiko ichi chimwe chezvironga zvavari kuita mumatunhu akawanda munyika. Sangano reFACT rakatanga kwaMutare ndokuzopinda mumatunhu anoti Masvingo, Midlands, Mashonaland East neMashonaland Central. Chirongwa cheFACT, icho chapoindwa nevanhu vanosvika zviuru zviviri, change chichitsigirwa nemasangano anoti National Aids Council, UK-Aid, US Aid, Eco-Sure, Nyaradzo Funeral Service nemamwe, uye vaimbi, Killer T, Sir Calaz naHwindi President. No media source currently available 	https://www.voashona.com/a/fact-family-aids-trust-30th-anniversay/4087667.html
sports	Vofarira kuuya kweWC muZim	  SANGANO reZimbabwe Cricket rinoti riri kugutsikana nekusimukira kuri kuita mutambo uyu munyika zvichitevera kupihwa kwakaita Zimbabwe chiremerera chekuronga mutambo we2027 International Cricket Council World Cup ichibatsirana neSouth Africa neNamibia.   Chiremerera ichi chine chirevo chikuru kuZimbabwe pamwe nemutambo uyu sezvo zvinorakidza kuti nyika ino iri kufamba mugwara chairo panhau yecricket. Pari zvino, chikwata chemadzimai chemaLady Chevrons chiri pakati pekutatsurana nezvimwe zvipfumbamwe mumitambo yekurwira kuenda ku2023 ICC World Cup kuIndia. Kubva pamitambo iyi, panofanirwa kubuda zvikwata zvitatu chete uye malady Chevrons ari kutarisira kunge ari pakati pezvikwata izvi.   Achitaura neKwayedza svondo rino, managing director weZimbabwe Cricket (ZC) – Givemore Makoni – anoti ZC iri kuita basa guru mukusimudzira mutambo uyu.   Anoti sangano ravo riri kugutsikana nemafambiro ari kuita mutambo wecricket izvo zviri kuona zvekare malady Chevrons achikwikwidza mumitambo yekurwira kuenda ku2023 India World Cup.   “Kutaura kwatiri kuita kuno tine zvikwata zvipfumbamwe zvemadzimai zviri munyika yedu zvinosanganisira Pakistan, Sri Lanka, West Indies, Ireland, Netherlands neBangladesh izvo zviri kurwira kuenda kuWorld Cup gore rinotevera. Saka tinotarisira kuti chikwata chedu chemadzimai chibate basa gore remangwana chigoenda kuWorld Cup kuIndia.   “Zvinorakidza kuti tiri kusimukira panyaya dzecricket kana tichipihwa chiremerera chekuronga mitambo mikuru yakaita seiyi,” anodaro Makoni.   Anoenderera mberi achiti, “Nyika yose takapihwa chiremerera nekuti mukana wekuronga World Cup unounza mufaro uye zvinobatsira kana kusimudzira nyika chaiko sezvo kuchange kune zvizvarwa zvichabva kunze zvakasiyana-siyana zvichauya zvichizoona mitambo iyi.”   Aka ndekechipiri Zimbabwe ichitambirwa mitambo yeWorld Cup sezvakamboitika mugore ra2003 apo mitambo iyi yakatambirwa munyika muno nekuSouth Africa pamwe nekuKenya.   Makoni anoti Zimbabwe ikaramba ichisimukira ine mukana mukuru wekuzohwina mutambo uyu. “Aka ndekechipiri tichironga mutambo uyu, tine chivimbo chekuti nekusimukira kwatiri kuita mumutambo uyu tinogona kuhwina World Cup yacho ya2027,” anodaro Makoni.	https://www.kwayedza.co.zw/vofarira-kuuya-kwewc-muzim/
health	Vanhu Vatatu Vanofa neCOVID-19 paNguva Iyo Huwandu hweVari Kuwanikwa Vaine Denda Hwakwira	Bazi rezvehutano razivisa neChipiri mangwanani kuti vanhu vatatu vakafa neMuvhuro neCovid-19, uye huwandu hwevanhu vakawanikwa vaine denda iri Muvhuro wakare hwakakwira zvakanyanya kusvika pazviuru zviviri nemazana mashanu ane makumi mashanu nevashanu, kana kuti 2 555. Izvi zvakasiya vanhu vafa neCovid-19 vave pazviuru zvina nemazana manomwe nemakumi matatu, kana kuti 4 713, kuchitiwo vanhu vabatwa neCovid-19 kubva patanga chirwere ichi munyika vakasvika pazviuru zana nemakumi mana nechimwe namazana matanhatu nemumwe kana kuti 141 601. Vanhu mamiriyoni matatu nezviuru mazana masere nemakumi masere nezvitatu zvine mazana maviri nemakumi mashanu nevashanu, kana kuti 3,882 255 vakanga vabaiwa nhomba yekudzivirira COVID-19 pakupera kwezuva neMuvhuro. Vamwe mamiriyoni maviri nezviuru mazana masere nemakumi mapfumbamwe nezviviri zvine mazana matatu nemakumi matanhatu nevatanhatu, kana kuti 2,892 366, vakanga vabaiwawo nhomba yepiri sezvinokurudzirwa. Huwandu hwevanhu vakabatwa neCovid-19 uhwu huri kukwira kubva pamazana mashanu nemakumi maviri nevatatu, kana kuti 523, vakawanikwa vaine denda iri nemusi weSvondo, kuchitiwo neMugovera vanhu chiuru nemakumi masere nevaviri, kana kuti 1 082, vakawanikwawo vaine Covid-19. Hurumende yakazivisa svondo rapera kuti hutachiwana hweOmicron hwakanga hwawanikwa munyika pavanhu makumi mashanu vakavhenekwa kuMasvingo. Mukuru wesangano rinorwira hutano hwakanaka munharaunda, reCommunity Working Group on Health, VaItai Rusike, vanoti havasi kushamisika nekukwira kuri kuita huwandu hwevanhu vari kubatwa neCovid-19 mazuvano sezvo paine kuvarairwa kweveruzhinji kwakanyanya. VaRusike vanoti nekupinda munyika kwehutachiwana hweOmicron, veruzhinji vanofanirwa kuramba vachitevedzera nzira dzekudzivirira nadzo kupararira kweCovid-19, dzakaita sekugeza maoko, kupfeka mamasiki, kugara madaranganwa pamwe nekusaenda munzvimbo dzakawanda vanhu. No media source currently available 	https://www.voashona.com/a/zimbabwe-covid-19-omicron-4th-wave-positive-cases-rise/6342620.html
sports	MaGems otarira mberi	  MUTUNGAMIRI wevatambi vechikwata chenyika chenetball chemaGems, Felisitus Kwangwa, anoti gadziriro dzekuenda kuWorld Cup gore rinotevera dzinotanga iko zvino sezvo vanoda kunorwa semvumba kumutambo uyu.   MaGems akadadisa nyika zvekare svondo radarika zvichitevera kuhwina kwaakaita tikiti rekuenda kuNetball World Cup 2023 iyo ichatambirwa kuSouth Africa.   Chikwata chenyika ichi chiri kudzokera kumakwishu aya uko chakamboenda mugore ra2019 kuLiverpool, kuEngland.   Muhurukuro neKwayedza, Kwangwa anoti zvinhu zvinofadza kutungamirira nyika yake kumutambo mukuru uyu.   “Ndinonzwa manyukunyuku kupihwa chiremerera ichi chekutungamira nyika yangu kumutambo mukuru uyu.   “2019 ndaivepo zvekare ndiri mutevedzeri waPerpetua Siyachitema saka kupihwa mukana wekutungamirira nyika yangu chiremerera chikuru uye ndinotenda.   “Sechikwata, ndinovimba kuti tichanotamba zvinonwisa mvura kuWorld Cup nekuti takambokuenda uye tave kuziva zvinodiwa kuti tigohwina,” anodaro.   Kwangwa, uyo anotambira chikwata cheSurrey Storm kuEngland, anoti murwendo rwavo kuenda kuWorld Cup vanoda kutamba mitambo yehushamwari yakawanda sezvo ichibatsira zvakanyanya mugadziriro dzavo.   “Kutanga iko zvino tinofanirwa kutamba mitambo yehushamwari yakawanda yekugadzirira iyo ichatibatsira zvikuru patichaenda kuSouth Africa.   “Mitambo yehushamwari yakakosha, ndiyo yega nzira ichatibatsira mugadziriro dzedu,” anodaro Kwangwa.   MaGems akabudirira kuenda kuWorld Cup zvichitevera kupedza kwaakaita ari pechitatu mumitambo yeAfrica Qualifiers yakatambirwa kuSouth Africa svondo radarika.   Chikwata chenyika ichi chakapedza chiri kumashure kweSouth Africa neMalawi.   Kumitambo iyi, maGems akatamba mitanhatu ndokuhwina mina uye akakundwa miviri neSouth Africa neMalawi ndokuhwina menduru yebhuronzi.   Dunhu reAfrica kuWorld Cup richange rakamirirwa neZimbabwe, South Africa neMalawi.	https://www.kwayedza.co.zw/magems-otarira-mberi/
sports	‘NHABVU HAIDI MAKAKATANWA’	  AIMBOVE mubati wepagedhi weDynamos FC nechikwata chenyika chemaWarriors — Gift ‘Umbro’ Muzadzi — anoti kuti nhabvu yemuno isimukire ibve mumadhaka mairi pari zvino, vanhu vanofanirwa kushanda pamwe chete kwete kuita “zvekudhonzerana”.   Kubvira makore adarika, nhabvu yemuno haina kumbosimuka sezvaitarisirwa nevazhinji nekuda kwezvikonzero zvinosanganisira kusabatana kuripo mumasangano anotungamira pamwe chete nevatsigiri vemutambo uyu.   Izvi ndizvo Umbro anoti zviri kukonzera kuti nhabvu yemuno isaririre kumashure. Anoti munhu wese ane chekuita nenhabvu anofanirwa kupihwa mukana wekushanda mumutambo uyu uye pfungwa dzake dzokosheswa.   “Chakuvadza nhabvu yedu inhau yekudhonzerana kuri kuitika chete, hakuna chimwe chinhu.   “Ngatibatanei tishande pamwe chete nekuti chinhu chinofanira kuhwina pakupera kwezuva inhabvu yedu. Hazvina basa kuti uyu mutsigiri wenhabvu here, uyu ane mari here kana kuti kwete, asi tikakoshesana tese sezvatiri tinokunda chete uye nhabvu yedu inosimukira.   “Kana tiri kurwisana hapana zvatinenge tichiita nekuti mhedzisiro tese tichangochema sezvatiri kuita iye zvino. Nhabvu yedu yakamira izvo zviri kukanganisa vechidiki,” anodaro.   Umbro anoenderera mberi achiti: “Tikatarisa iye zvino patave nhabvu yedu tiri kusarira kumashure zvakanyanya izvo zvakazokonzerwa nezvirango zvatakatemerwa neFIFA neCAF, zvave kuita kuti nyika dzatainge tasiya panyaya yebudiriro panhabvu dzave kutotibata uye dzimwe dzatotidarika.   “Saka ngatibatane tishande kuti zvirango izvi zvibve nekuti ndezvimwe zvauraya nhabvu yedu. Vana vedu vaomerwa havachazive kuti remangwana ravo richazovei munhabvu.”    Gift ‘Umbro’ Muzadzi   Mwedzi watiri uno ndeweWorld Cup iyo iri kutambirwa kunyika yeQatar uye Africa iri kumirirwa nenyika shanu kumutambo uyu dzinoti Ghana, Cameroon, Senegal, Tunisia neMorroco.   Umbro anoti nyika shanu idzi dziri kutamba nhabvu inonwisa mvura kumutambo uyu uye ari kudzitsigira.   Asi anoti shuviro yake rimwe remazuva kuzoona maWarriors achinokwikwidza kumutambo uyu.   “Ini sechizvarwa chese chemuno chinofarira nhabvu, ndinoda kuonawo nyika yangu ichienda kuWorld Cup, nyika dzese dzinotoda kuenda kumutambo uyu.   “Ukaona wakwanisa kuenda kunotamba kuWorld Cup unenge watamba nhabvu yepamusoro. Saka ngatirongekei muno tigokwanisawo kuenda kumakwishu aya,” anodaro.   Mwaka wenhabvu wemuno uchangodarika, Umbro ange achishanda kuchikwata cheDynamos FC ari mumwe wevatevedzeri vaTonderayi Ndiraya.   Anoti vatsigiri venhabvu havachanyatsouya kuzotsigira zvikwata zvavo sezvavaiita kare uye zviri kukonzerwawo nekudhura kuri kuita kupinda munhandare.   “Nhabvu kuti inakidze, inofanirwa kunge ine vatsigiri, asi manje mazuva ano nhandare hadzichanyatsozare sezvaiitika kare. Nhau yandiri kuona hombe ndeyekuti kupinda munhandare kuri kudhuriswa zvakanyanya saka vatsigiri vari kutadza kuwana mari yacho.   “Saka zviri nani kunzi mari yekupindisa munhandare iendeswe paUS$1 chairo zvekuti kana nhandare ikazara nevanhu 50 000, imari yakawanda inoenda kuzvikwata zvemuno pane kunzi bhora ronzi US$3 kana US$5 mopinda vanhu vashoma munhandare.   “Nhabvu mazuva ano yave bhizimisi, ende zvakakosha kugona kuziva bhizimisi racho muite mari,” anodaro.   Umbro anobva kuMalawi asi akazvarirwa muZimbabwe ndokukurira muno. Kana vari muno, ndivanaHungwe asi kuMalawi ndivanaMbewe.   Kumusha kwavo muno kwakabva baba vake ndekwaLandas, kwaChihota.   Zita rekuti Umbro akaripihwa neshamwari dzake dzaakakura nadzo dzinoti Norman Mapeza, Lloyd Chitembwe naAlois Bunjira panguva iyo vese vaitambira Darryn T.   Anoti panguva iyo vaitambira chikwata cheUnder 14 cheDarryn T, akasonerwa juzi naambuya vake avo aigara navo.   Juzi iri ndiro raaiuya achitambisa nhabvu saka rimwe zuva akazosonerera zita rekuti Umbro pajuzi iri izvo zvakanakidza shamwari dzake ndokubva vamupa zita remadunhurirwa iri.   “Tichikura kuDarryn T, ndaiita gadziriro dzangu ndakapfeka juzi randakasonerwa naambuya vangu. Saka chikwata chevakuru chaive nemayunifomu eUmbro aibva kuUK, rimwe zuva ndakauya ndakasonera zita rekuti Umbro pajuzi rangu iri shamwari dzangu dzikanakidzwa nazvo ndokutanga kundishevedza kuti Umbro. Kubva ipapo, zita rakabva ratongogara kusvika nhasi.   “Umbro iyoyo yaive yakanaka uye iniwo ndaiida chaizvo,” anodaro Umbro.	https://www.kwayedza.co.zw/nhabvu-haidi-makakatanwa/
politics	Chirongwa cheBVR Chinotanga muBulawayo Vanhu Vashoma Vachipinda Machiri	Kunyoreswa kwevanhu kuti vagokwanisa kuvhota kwatanga muguta reBulawayo kuine vanhu vashoma vange vachinyoresa kuvhota, michina yeBiometric Voter Registration, BVR, ichitadza kunyatsoshanda pane zvimwe zvainotarisirwa kuita, ukuwo vamwe vanhu vachiti chirongwa ichi chinofanirwa kushambadzwa zvakasimba sezvo veruzhinji vasina ruzivo rwakakwana pamusoro pacho. Vanhu vange vachiuya vari vashoma, asi kunyoreswa kwavo kuti vagokwanisa kuvhota kwazotanga nguva dzekuma 9 mangwanani pamahofisi eZimbabwe Electoral Commission, ZEC, muBulawayo, sezvo vashandi veZEC vambotanga nekuwona kuti muchina wavo unoshanda zvakanaka here. Kunyange hazvo muchina uyu wange uchishanda zvakanaka, wange uchimbotadza kuita zvimwe zvaunotarisirwa kuita zvakadai sekukwanisa kuburitsa mazita enzvimbo dzekuti vanhu vanyoresa vanokwanisa kuzonotarisa kuti mazita avo akanyorwa zvechokwadi here kuti vagokwanisa kuvhota kana kuti polling center. Munhu atanga kunyoreswa pahofisi yeBulawayo District, VaAbel Ncube, vati vafara kuti vakwanisa kunyoresa, asi vange vachinyunyuta kuti izvi kwavatorera nguva, izvo zvatsigirwawo naVaWeston Dumba avo vaita munhu wechipiri kunyoresa. VaDumba vati kunyange hazvo zvingave zvinotora nguva, zvakakosha kuti vanhu vose vanokodzera munyika vave vanonyoresa kuti vagokwanisa kuvhota. VaDumba vatiwo maonero avo ndeekuti veruzhinji havasati vave neruzivo rwakakwana pamusoro pechirongwa chekunyoresa kuti vagokwanisa kuvhota. Mumwezve mugari wemuBulawayo VaAustin Moyo, avo vanogara mumusha weveruzhinji weCowdray Park, vaudza Studio7 kuti vange vachitevera nyaya yekunyoreswa kwevanhu kuti vagokwanisa kuvhota saka vaona zvakakosha kuti vauyewo vanyorese. Chirongwa chekunyoresa vanhu kuti vagokwanisa kuvhota chakaparurwa zviri pamutemo nemutungamiri wenyika, VaRobert Mugabe, svondo rapera muHarare asi nekuda kwekuti pari zvino michina yekunyoresa ichiri mishoma, kunyoreswa uku kuri kungoitwa panzvimbo shoma kunyanya pane mahofisi eZEC mumatunhu akasiyana-siyana munyika. Pari zvino pamahofisi eZEC ari kumahombekombe kweguta kwakadziva kumadokero ndipo pari kunyoreswa vanhu vari pasi peBulawayo District pamwe neveUmguza District. Mukuru anoona nezvesarudzo muBulawayo, Amai Sithembiso Khupe, vabvuma kuti muchina wavo wambovanetsa asi vati vari kufara nemafambiro aita chirongwa pakutanga kunyoreswa kwevanhu. Amai Khupe vati hofisi yavo yeBulawayo yakanzi ichapiwa michina zana negumi rimwe chete uye vachave nenzvimbo dzinopfuura mazana mana dzavachange vachinyoresa vanhu. VeZEC vanoti chirongwa chekunyoresa vanhu chichasimudzirwa zvakasimba kana vawana mimwe michina iyo vakati vanotarisira kuwana pakati pemwedzi unouya. Kuti munhu ukwanise kunyoresa kuvhota unofanirwa kuve uri chizvarwa chemuZimbabwe chine makore gumi nemasere, kana kupfuura, uye unofanirwa kuve nechitupa, cherata kana cheplastic, chine mufananidzo wechiso chako kanawo gwaro rekufambisa richiri kushanda. Rezinesi yemotokari haikwanise kushandiswa pakunyoresa kuvhota. Munhu unozodawo gwaro rinoratidza paunogara ingave tsamba yemvura iri muzita rako kana gwaro raunonyora rosainwa naCommissioner of Oaths, sabhuku kana mumwe munhu akadaro. No media source currently available 	https://www.voashona.com/a/zimbabwe-embarks-on-bvr/4033835.html
health	Vanhu Gumi neVanomwe Vofa neCovid-19 Hurumende Ichikurudzirwa Kutevedzera Zvainotaura paNyaya yeKudzivirira Chirwere Ichi	Bazi rezvehutano rinoti vanhu gumi nevanomwe vakafa nechirwere cheCovid-19 nemusi weMugovera zvasiya vafa nacho kubva zvachatanga kupararira gore rapera vave zviuru zvina nemakamumi mapfumbamwe kana kuti 4, 090. Vanhu mazana matatu nemakumi mana nevashanu kana kuti 345 vakabatwa nechirwere ichi zvasiya vabatwa nacho vave zana rezviuru negumi nepfumbamwe nemazana masere nemakumi mashanu nevatatu kana kuti 119, 853. Vanhu mazana mashanu nemakumi masere nemumwe kana kuti 581 vakapora kubva kuchirwere ichi zvasiya vapora kubva zvachatanga kupararira vave zviuru makumi mapfumbamwe nematanhatu zvine mazana manomwe negumi nevatanhatu kana kuti 96, 716. Vanhu mamiriyoni maviri nezviuru makumi matatu nezvitanhatu zvine mazana maviri nemakumi mapfumbamwe nemapfumbamwe kana kuti 2, 036, 299 vabayiwa nhomba yekudzivirira Covid-19 kekutanga. Vanhu miriyoni imwe chete nezviuru zana nemakumi mapfumbamwe nevasere zvine mazana matatu nemakumi masere nechimwe kana kuti 1, 198, 381 vabayiwa nhomba yeCovid-19 kechipiri. Hurumende inoti ine hurongwa hwekubaya nhomba vanhu mamiriyoni gumi kuyedza kudzivirira kupararira kwechirwere cheCovid-19. Bazi rezvehutano rinoti chirwere ichi hachichanyanye kupararira zvakanyanya munzvimbo dzange dzichinzi dziri munjodzi huru richiti izvi zvakakonzerwa nedzidziso iri kupihwa nezvechirwere ichi. Mutungamiri wenyika VaEmmerson Mnangagwa nemusi weMuvhuro svondo rapera vakawedzera nguva yekuti vanhu vagare mudzimba nemamwe mavhiki maviri vachiti kunyangwe huwandu hwevari kyabtwa nechirwere ichi have kudzikira, huwandu hwevari kufa huchiri hwakawandisa pane zvinotarisirwa. Vachipawo pfungwa dzavo, munyori anoona nezvehutano mubato reMDC Alliance Dr Henry Madzorera vanoti zvekungoti vanhu vagare mudzimba asi vamwe vachienderera mberi vachiunganidza vanhu vachiita zvematongerwo enyika hazvibatsire. Mamwe madzishe nebato reZanu-PF nevamwe vari mumubatanidzwa wemapato ari muPolitical Actors Dialogue kana kuti POLAD vari kuenderera mberi nekuita misangano kunyangwe veMDC Alliance nevamwe vasiri mugungano iri vari kurambidzwa kuita misangano yavo nemapurisa achiti ari kuda kumisa kupararira kwechirwere cheCovid-19. No media source currently available 	https://www.voashona.com/a/vanhu-gumi-nevanomwe-vofa-necovid-19-hurumende-ichikurudzirwa-kutevedzera-zvainotaura-panyaya-yekudzivirira-chirwere-ichi/6003464.html
health	Nyanzvi dzeHutano Dzokurudzira Veruzhinji Kukoshesa Mitemo Inodzivirira Kupararira kweCovid-19	Bazi rezvehutano rakazivisa neSvondo kuti hapana munhu akashaya nekuda kweCovid-19 uye vanhu gumi nemumwe, kana kuti 11, ndivo vakawanikwa vaine chirwere ichi kubva pavanhu mazana mashanu nemakumi matatu nevashanu, kana kuti 535, vakavhenekwa nyika yose. Izvi zvakasiya huwandu hwevanhu vabatwa nedenda iri kubva parapinda munyika gore rapera muna Kurume vave zviuru makumi matatu nezvitanhatu zvine mazana maviri nemakumi manomwe nemumwe, kana kuti 36 271. Vanhu vafa nechirwere ichi kubva zvachatanga vakasvika pachiuru nemazana mana nemakumi masere nevashanu, kana kuti 1 485, kuchitiwo huwandu hwevanhu vapona kubva kuCovid-19 hwakasvika pazviuru makumi matatu nezvitatu zvine mazana masere nemakumi matatu nevana, kana kuti 33 834. Bazi rezvehutano rakazivisawo kuti vashandi vari pamberi mukurwisana neCovid-19 vanosvika mazana maviri nemakumi maviri nevatanhatu, kana kuti 226, vakabaiwa nhomba yeSinopharm, yekudzivirira hutachiwana hunokonzera Covid-19. Izvi zvakasvitsa huwandu hwevanhu vabaiwa nhomba iyi kubva zvatanga chirongwa ichi pazviuru makumi matatu nezviviri zvine mazana maviri nemakumi mana, kana kuti 32 240. Dzimwe nyanzvi mune zvehutano pamwe nemapurisa vanoti vari kushushikana zvikuru nehuwandu hwevanhu vasiri kutevedzera mitemo yekudzivirira kupararira kwehutachiwana yakatarwa neW-H-O pamwe nebazi rezvehutano kubva pakanyevenutswa mutemo we lockdown svondo rapera. Vaimbove gurukota rezvehutano uye vari munyori anoona nezvehutano muMDC Alliance, Doctor Henry Madzorera, vanoti lockdown yakabatsira chose kuderedza huwandu hwevari kubatwa neCovid-19. Asi vanoti panofanirwa kuramba paine dzidziso pamusoro penzira dzekudzivirira kupararira kwedenda iri kunyange hazvo mitemo yakanyevenutswa. Svondo rapera mapurisa akazivisa kuti kusvika neChishanu chapfuura vanhu vaidarika zviuru zvishanu vakanga vasungwa kubva musi wa 01 nemhosva yekusapfeka zvivharangozi,kana kuti ma mask, danho rinonzi nemapurisa vari kushushikana naro. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni matatu nezviuru mazana mapfumbamwe, kana kuti 3,9 million, vabatwa nechirwere cheCovid-19 muAfrica. Vanhu vafa vadarika zviuru zana nezvishanu rine mazana manomwe nemakumi maviri nevaviri, kana kuti 105, 722. Vapora muAfrica vadarika mamiriyoni matatu nezviuru mazana mashanu kana kuti 3, 5 million. South Africa ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere che coronavirus pasi rose hwadarika mamiriyoni zana negumi nematanhatu nezviuru mazana mapfumbamwe, kana kuti 116, 9 million. Johns Hopkins University yemuAmerica, iyo iri kuongorora kupararira kwechirwere ichi pasi rose, inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa muAmerica vanodarika zviuru mazana mashanu nemakumi maviri nezvishanu, kana kuti kuti 525, 000, vabatwa nechirwere ichi vachidarika mamiriyoni makumi maviri nemasere ane zviuru mazana mapfumbamwe kana kuti 28, 9 million. Pasi rose, vanhu vafa nechirwere ichi vanodarika mamiriyoni maviri nezviuru mazana mashanu kana kuti 2,5 million. Asi vapora pasi rose vachidarika mamiriyoni makumi matanhatu nematanhatu kana kuti 66, million. No media source currently available 	https://www.voashona.com/a/zimbabwe-covid-19-update-dr-henry-madzorera/5806044.html
sports	Tunisia Yova Nyika yeKutanga muAfrica Kubuda Mumakwikwi eFIFA World Cup22	Tunisia yave nyika yekutanga muAfrica kubuda mumakwikwi eFIFA World Cup 2022 ari kutambirwa kuQatar. Izvi zviri kuitika kunyangwe Tunisia iyo iri muGroup D yaita zvange zvisingafungidzirwe nevakawanda zvekurova France 1-0. Australia iri kuenderera mberi mumakwikwi aya neFrance yarova Denmark 1-0. Panyika dzimwe dzemuAfrica dziri kumakwikwi aya, Senegal kusvika parizvino ndiyo yabudirira kuenderera mberi muGroup A. Dzimwe nyika dzasara iGhana, Cameroon neMorocco.	https://www.voashona.com/a/6856662.html
politics	Kanzuru yeMasvingo Pamwe neHurumende Zvoendeswa kuMatare	Vagari vemudhorobha reMasvingo vaendesa kanzuru yavo, bazi rinoona nezvezvicherwa pamwe nemakambani anochera goridhe mashanu mugomo reTarget Kopje, vachikumbira dare kuti rimisemabasa ekucherwa kwegoridhe sezvo ari kukanganisa dzimba dzavo pamwe nematangi emvura. Sangano reMasvingo United Residents and Rate Payers Alliance (MURRA), rasvitsa chikumbiro chechimbi chimbi mudare repamusoro richimirirwa naVaPhilip Shumba. VaShumba vaudza Studio7 kuti kunze kwekukanganisa dzimba nekugara zvakanaka kwevagari, vacheri ava vari kuchera pasi pematangi emvura nekudaro anogona kuwondomoka kukaita mashamu emvura vanhu vakarasikirwa nehupenyu mumusha uri pedyo. VaShumba vati pamusoro pezvo makambani mashanu anoti Lions Mining\nSyndicate, Lions 2, Brossro, Edwards pamwe neGreat Zimbabwe Mining\nSyndicates ari kushandisa mishonga yakaipa inogona kuuraya vanhu ikapinda mumatangi emvura. VaShumba vati vaendesa kanzuru kumatare nekuti ndiyo yakapa mvumo makambani aya. Vatiwo hurumende yaendeswa kumatare nekuti ndiyo yakapa marezenisi ekuti makambani aya aite basa rawo mumusha wevagari ve Target Kopje\npamwe neHillside. Meya weguta reMasvingo, VaCollen Maboke, vati havasati vagamuchira\nmapepa abva kudare, asi vati chero paachasvika mumaoko avo havasi\nkuzopikisa kudare nekuti vakazoona kuti zviri kuitwa nekambani aya\nzvinokanganisa vagari nematangi avo emvura. Vakafana kubata chigaro chemukuru webazi rezvicherwa muMasvingo,\nVaMarshal Muzira, avo vatambira mapepa ekudare, varamba kutaura\nneStduio 7 vachiti tibate munyori mubazi ravo kuHarare sezvo\nvasingabvumidzwi kutaura nevatori venhau. Munyori mubazi rezvezvicherwa, VaOnesimo Moyo, vange vasingadairi nharembozha yavo kana kupindura mibvunza yatavatumira. Vanoona nezvekufambiswa kwemabasa muMURRA, Muzvare Rumbidzai Magurupira, vati vanotarisira kuti dare richapa mutongo unomisa mabasa ekuchera goridhe munzvimbo dzinogara vanhu.\n\nNyaya iyi inotasisirwa kunzwikwa mudare kana vamhangarirwa vakapikisa\nzviri kudiwa nevagari mukati memazuva gumi. No media source currently available  	https://www.voashona.com/a/masvingo-residents-take-government-council-and-mine-companies-to-court-amid-fears/5967198.html
sports	Bill Antonio atengwa kuBelgium	  BILL Antonio ari kuramba achinyora nhoroondo mumutambo wenhabvu muZimbabwe. Mutambi wechidiki weDynamos uyu atengwa nechikwata cheKV Mechelen chekuBelgium.   Antonio anotarisirwa kuenda kuchikwata chake chitsva kunosangana nevatambi vaachange achitamba navo kuchikwata chekuEurope ichi.   Ange achitarisirwa kuongororwa utano hwake asati anyorerana chibvumirano nechikwata ichi apo ave kutanga rwendo rwake rwutsva munhabvu aine makore 19 okuberekwa bedzi. Mutambi akadzidza paPrince Edward uyu akaonekana nechikwata chake cheDynamos ndokuudza vatori venhau kuti ari kutarisira kunodzidza zvakawanda kuBelgium.   Antonio akafarirwa neMechelen zvichitevera kutamba kwaakaita masvondo adarika apo aiongororwa. Paimbove nefungidziro yekuti mutambi uyu aigona kuzotengwa gore rinotevera munaNdira, izvo zvaigona kuzomutadzisa kuenda kuchikwata ichi izvozvi.   Asi Antonio ava kutarisirwa kunyora chibvumirano chake mukana wekutenga vatambi kuBelgium usati wavharwa. Audza vatori venhau kuti zvose zvauya kuburikidza nekushanda nesimba uye acharamba achishanda nemwoyo wake wose kuBelgium.   “Zvinhu zvose unofanirwa kutungamidza Mwari. Kuenda kuEurope ndichibva kuDynamos kuita kwaMari kubva pakutanga. Kunamata mazuva ose kunoita kuti zvinhu zviendeke,” akadaro Antonio.   “Rutsigiro rwandange ndichiwana kubva zuva rekutanga handirwukanganwe uye handimbokoshiwa mhuri yeDynamos. Zvaifadza kutamba ndakapfeka jezi ravo, zvinhu zvekuti mutambi wose anongoshuvira. “Iniwo nemakore angu kutambira Dynamos, zvinhu zvekuti handaimbofungira kuti zvichaitika kwandiri, asi unoona kuti naMwari zvose zvinoitika.   “Muupenyu mune zvitsauko zvakawanda, kuenda kwangu kuEurope kutanga kwechimwe chitsauko chitsva uye kuzadzikiswa kwezvishuviro zvemwoyo wangu.   “Ndinovimba kuti ndichabudirira. Mwari haambokurasise, unoziva. Kungoshanda nesimba nekuterera, zvose zvinoita chete.”   Antonio akatanga kutambira Dynamos gore radarika uye angotamba mitambo 28 ndokunwisa kasere achibatsira vamwe vatambi kunwisa ka10.	https://www.kwayedza.co.zw/bill-antonio-atengwa-kubelgium/
health	Hurumende Yononoka Kubhadhara Vashandi Vanobatwa neCovid-19 Vachiita Basa Ravo	Vashandi vezvehutano vanoti vazhinji vavo havasati vawana mari dzavanofanirwa kupiwa kana vabatwa nechirwere cheCovid. Vashandi ava vanotiwo havasi kufara nekuvatyityidzirwa kwavari kuitwa nehurumende iyo iri kuti vasina kubaiwa nhomba vachanyimwa mari dzeCovid Allowance. Mutungamiri weZimbabwe Nurses Association, Va Enoch Dongo, vati vashandi vezvehutano vakawanda vacho havasati vawana mari dzekubatwa nechirwere cheCovid-19 vari pabasa kunyange hazvo vave nenguva yakareba vanyorera kuti vawane mari idzi. VaDongo vati nhengo dzavo dzinenge dzichida mari iyi padzinenge dzichirwara kuitira kuti vdzikwanise kutenga zvikwanisiro. VaDongo vatiwo mamiriyoni makumi manomwe nemashanu emadhora (75 million) anonzi akasendekwa parutivi kuitira kuti mari iyi ibhadhare vashandi vezvehutano vanobatwa neCovid-19, haikwani sezvo vakabatwa neCovid-19 vadarika zviuru zvina. Imwe nhengo yeZimbabwe Hospital Association, VaPrince Butau,avo vakabatwa neCovid-19 gore rapera, vaudza Studio 7 kuti vakazowana mari muna Kurume gore rino kunyange vakange vanyorera mari iyi gore rapera. Asi VaButau vati hurumende inofanirwa kunge ichipa mari kwehupenyu hwese munhu anobatwa neCovid-19 ari pabasa. Mumwe mukoti asina kuda kudomwa nezita audza Studio7 kuti kunyange hazvo akabatwa nechirwere ichi kutanga kwegore rino, haasati awana mari kunyange hazvo akanyora mapepa anodiwa. Panyaya yekutyityidzirwa nehurumende kuti vasina kubaiwa nhomba vachanyimwa mari dziri kupiwa vashandi vese vezvehutano dzeCovid-19 allowance, VaDongo vati zvakaipa zvikuru kumanikidza vanhu kubayiwa nhomba. VaButau vati mari inoita zviuru zvitanhatu nemazana maviri emaRTGS iri kupihwa seCovid-19 allowances ishoma zvakanyanya. Vatiwo hurumende inofanira kugara pasi nevashandi vezvehutano yotaurirana navo pamusoro pekubaiwa nhomba yeCovid-19. Studio 7 haina kukwanisa kunzwa kubva kuHealth Services Board asi gurukota rezvekubudiritswa kwemashoko, Amai Monica Mutsvangwa, vakaudza vatori venhau nemusi weChipiri kuti hurumende iri kubhadhara mushandi anenge abatwa neCovid-19 ari pabasa mari inotangira pamazana matanhatu emadhora ekuAmerica kusvika pachiuru chimwe chete chemadhora ekuAmerica. Pamusoro pezvo mushandi wezvehutano anopihwa zviuru zvitanhatu nemazanamaviri emaRTGS semari yekubatsirikana munguva yeCivid-19. Vakatiwo Health Services Board yainge yabhadhara vashandi mazana mana nemakumi matatu nevaviri pavashandi vezvehutano zviuru zvina nemazna mana ane makumi mana nevana vakanyorera kuwana mari iyi. Amai Mutsvangwa vakati mari yakaiswa parutivi nehurumemde haikwani kubhadhara vashandi vese vakabatwa neCovid-19 vakati zvinoda kuti hurumende iwedzere mari iyi. No media source currently available  	https://www.voashona.com/a/zimbabwe-government-delays-paying-covid-19-assistance-funds-to-thos-that-fell-ill-at-workplaces/5950024.html
health	Zvizvarwa zveZimbabwe Zviri muSouth Africa Zvotaura nezveCoronavirus	Mutungamiriri wenyika yeSouth Africa VaCyril Ramaphosa nemusi weSvondo vakatora matanho akaomarara mukuyedza kurwisa pamwe nekudzivirira kupararira kwechirwere checoronavirus chatekeshera pasi rose Vanhu makumi matanhatu nevana vabatwa nechirwere ichi munyika iyi. VaRamaphosa vakazivisa kuti South Africa kutanga nemusi weChitatu inenge yave kuvhara mimwe miganhu yayo uyo kurambidza kushanyira kana kutambira vanhu vari kubva kunyika dzabatwa nechirwere ichi dzinosanganisira Italy, Iran, South Korea, Iran, Spain, Germany, US, Britain ne China. Zvikoro zviri kuvharwawo musi uyu uye vanhu vari kurambidzwa kuungana kusanganisirawo kumiswa kwemitambo. MuSouth Africa mune zvizvarwa zveZimbabwe zvakawanda zviri kubatwa mumambure ezviri kuitwa kudzivirira chirwere ichi. VaOffice Jaka, avo vanobva kuKwekwe, vanoti vane chivimbo chekuti South Africa ichakwanisa kupedza dambudziko iri kunyange hazvo riri basa guru. Asi va Jaka vanoti varikunyanyo shungurudzika zvikuru, nevana vavo vaviri varikuita zvidzidzo zveElectrical Engineering kuChina. VaEmmanuel Mboti vanotiwo kunyangwe hazvo zvaitwa naVaRamaphosa zvakanaka, vichakanganisa hupfumi hwenyika yavo. Vaenderera mberi vachiti kumiswa kwemitambo kuchakanganisa kurarama kwevakawanda. Chimwewo chizvarwa cheZimbabwe chechidiki, chinogara muSouth Africa, VaMunyaradzi Mukanyiwa, vanoti vanowirirana nemashoko ataurwa naVaMbote. No media source currently available   	https://www.voashona.com/a/zvizvarwa-zvezimbabwe-zviri-musouth-africa-zvotaura-nezvecoronavirus-/5331060.html
business	Dare kuBulawayo Rokurudzirwa Kurasa Nyaya yeMutori weNhau Vachuchusi Vachinzi Vakundikana Basa	"Magweta ari kumirira mutori wenhau anoshanda akazvimirira ega Jeffrey Moyo azivisa dare ramejastiriti muBulawayo nhasi kuti achaita chikumbiro chekuti nyaya yaakatarisana nayo iraswe nekuti muchuchisi haana kubudisa humbowo hwekuti Moyo ane mhosva yaakapara.\n\nKunzwikwa kwenyaya yaMoyo kwapetwa nhasi, mushure mekunge dare ranzwa humbowo kubva kuna VaAcademy Chinhamora vanove mushandi weZimbabwe. Media Commission, avo vange vari mufakazi wechishanu vakasarudzwa nemuchuchisi kuti vape huchapupu hwavo munyaya iyi.\n\nMukuvhunzurudzwa kwavaitwa naAmai Beatrice Mtetwa, VaChinhamora vabvuma kuti zvinhu zvisiri pamutemo kuti bazi rekufambiswa kwemashoko rive nechekuita nekunyoreswa kwevatapi venhau vanobva kunze kwenyika, sezvo boka reZMC riri boka rakazvimirira rega pasi pebumbiro remitemo yenyika. Asi vati izvi zvinhu zvinogara zvichiitwa nekuti ndiwo mashandiro agara aripo pakati peboka ravo nebazi rezvekufambiswa kwemashoko.\n\nVaChinhamora vabvumawo kuti munhu anenge achida kunyoresa kuboka iri semutapi wenhau kana kubatsira vamwe vanenge vachida kunyoresa, haana zvaangaziva zvakawanda zvine chekuita nemashandiro anoita veboka iri. Kune vafakazi vana vakatopa huchapupu hwavo kudare. Amai Beatrice Mtetwa vaudza Studio 7 kuti vange vakatarisira kuti muchuchisi VaAcumen Khupe vachadeedza vamwe vafakazi asi izvi hazvina kuitika. Vati, “Tauya takatarisira kuti pane vamwe vafakazi vatatu vachapa huchapupu vanosanganisira akaferefeta nyaya iyi, nemumwe anoshanda kubazi rezvekufambiswa kwemashoko, pamwe naivo VaChinhamora.” Amai Mtetwa vaenderta mberi vachiti, “Asi VaChinhamora ndivo chete vazopa huchapupu, mushure mezvo muchuchisi achibva ati anga apeta nyaya yake.” Amai Mtetwa vati maonero avo ndeekuti muchuchisi haana kukwanisa kubudisa pachena kuti Moyo akapara mhosva izvo zvavapa kuti vazivise dare kuti vanoda kukwidza chikumbiro chekuti rirase nyaya iyi.""\n\n\nMutongi wedare VaMark Nzira vati vachapa mutongo wavo musi wa7 Kurume. Moyo akasungwa muna Kubvumbi gore rapera akazobvumidzwa kubhadhara mari yechibatsio mushure mekugara muchitokisi kwemavhiki anopfuura matatu, achinzi akabatsira vatapi venhau vekuAmerica vaviri Christina Goldbaum naJoao Silva, avo vanoshandira bepanhau reNew York Times kuti\nvapinde munyika zvisiri pamutemo.\n\nVaviri ava vakadzingwa munyika vasina kuwana mukana wekumiswa pamberi pedare pamusoro penyaya iyi.  Moyo anonzi akabatsira vaviri ava achishanda pamwe nemumwe mushandi\nweZMC, Thabang Manhika uyo ari kupomerwa mhosva imwe chete, asi ari\nkutongwa pachake ega.\n\nKusungwa kwaMoyo kwakashorwa nemasangano akawanda kusanganisira reCommittee to Protect Journalists iro rakati uyu waive muenzaniso wakaipa wekushungurudzwa kuri kuramba kuchiitwa vatapi venhau munyika."	https://www.voashona.com/a/6441583.html
health	Vana Chiremba Vanoti Havadzokeri kuBasa Kusvika Hurumende Yagadzirisa Zvichemo Zvavo	Apo kuramwa mabasa kwaana chiremba kwasvitsa masvondo maviri nemusi weChitatu, vamwe vana chiremba vamboratidzira kwekanguva kadiki pachipatara cheUnited Bulawayo Hospitals. Studio7 yasvika pachipatara cheUnited Bulawayo Hospitals, UBH, kuratidzira uku kuchangopera. Mutungamiri weZimbabwe Hospital Doctors’ Association, Dr Mxolisi Ngwenya, vanoti kuratidzira uku yange iri nzira yekuyeuchidza hurumende kuti igadzirise zvichemo zvaana chiremba. Dr Mxolisi Ngwenya vati zvinhu hazvina kumira zvakanaka muzvipatara zvikuru zvehurumende munyika yose. Vati kunyange zvakadaro, vana chiremba vadiki havazi kuzodzokera shure panyaya yekuramwa mabasa kusvika hurumende yagadzirisa zvichemo zvavo, sezvo vati pave nenguva vachiudzwa kuti zvichemo zvavo zvichagadziriswa asi pasina chinobuda. Mumwe mukoti mukuru paUBH uyo asina kuda kudomwa nezita kana kutaura pamhepo sezvo asingabvumirwe kutaura nevatapi venhau, ati vanhu vari kungorapwa pachipatara apa ndevaye vanenge vachirwara zvakaipisisa, sezvo vana chiremba vakawanda kunyanya vachangopedza zvidzidzo zvavo, vari kuramwa mabasa. PaRichard Morris Hospital, chinove chikamu cheUBH panorapwa vanhu maziso, vamwe vanhu vange vauya kuzorapwa vange vachiudzwa kuti vadzokere kumba sezvo panga pasina vana chiremba vanga vachikwanisa kuvaona. Ongororo yaitwa neStudio 7 paMpilo Central Hospital, chimwezve chipatara chikuru muBulawayo, yaratidzawo kuti kuchikamu chechipatara ichi chinorapa vanhu vachibva kumba - kana kuti Outpatients Department - kwange kusina vanhu. Chiremba mukuru paMpilo, Dr Solwayo Ngwenya, vaudza Studio 7 kuti kunyange hazvo vari kungokwanisawo kurapa vanhu vari kurwara zvakaipisisa, zvinhu hazvina kunyanya kuipa sezvo vana chiremba vakuru nevamwe vanoshanda vachibva kunze, kana kuti consultants, vari kushanda semazuva ose. Dr Solwayo Ngwenya vabvuma mashoko ekuti vana mukoti vanonzi vari kuda kutanga kuramwawo mabasa mangwana, asi vakurudzira vana chiremba pamwe naana mukoti kuti vakoshese varwere sezvinotarisirwa mubasa ravo. Studio7 haina nkukwanisa kunzwa divi rehurumende panyaya iyi, kanawo kunzwa kugurukota rezvehutano, Va David Parirenyatwa. Vana chiremba naana mukoti vanogara vachiramwa mabasa nguva nenguva vachitsutsumwa pamusoro pemashandiro avo uye mari shoma yavanowana. Nekune rimwe divi hurumende inogarawo ichichema nerekuti haina mari. Asi Fortune Moyo, mumwe mutori wenhau anoshanda akazvimirira, ndemumwe wevanhu vanoti matambudziko ana chiremba pamwe nemamwe ane chekuita nezvehutano munyika anogona kugadziriswa, kana hurumende ikakoshesa nyaya yehutano munyika sezvainofanirwa kuita. Kunze kwemari yavanohora, zvimwe zvezvichemo zvaana chiremba ava zvinosanganisira nyaya yekushaya zvikwanisiro zvekushandisa muzvipatara. No media source currently available 	https://www.voashona.com/a/zimbabwe-doctors-vow-not-to-return-to-work/4298859.html
health	Vasope neVamwe Vasingaone Zvakanaka Vobatsirwa neMagirazi Pachena	Mukuru weAlbino Trust of Zimbabwe, VaBrian Nyoni, vanoti vanhu vanodarika zviuru mazana matatu, 300 000, vachawana rubatsiro rwekupiwa magirazi okuverengesa pachena pachirongwa cheSight To the World. Sangano iri riri kushanda nebazi rezvehutano mukanzuru yeHarare. VaNyoni vanoti chirongwa ichi chichabatsira vanhu vanemazera ari pakati pemakore makumi mana nemashanu, 45, nemakumi matanhatu nemashanu, 65. Vaendera mberi vachiti chirongwa ichi chichaendawo kumatunhu mashanu enyika kwemakore mashanu anotevera. VaNyoni vatiwo chirongwa ichi hachisi kunangana nevanhu vanorarama nehusope chete. Vaendera mberi vachiti zvakakosha kuti munhu wese apinde muchirongwa ichi pasina rusarura izvo zvinozoita kuti vanhu vaone kukosha kwemasangano anomirira vanorarama nehusope uye nekunzwisisawo matambudziko avanosangana nawo. Imwe nyanzvi nyanzvi munyaya dzezvehutano isina kudomwa nezita yaudza Studio 7 kuti kune zvakawanda zvinokonzera kuti vanhu varware maziso uye vaendera mberi vachiti vanosanganawo nevana vari pasi pemakore gumi nemashanu, 15, vanenge vavhiringidzwa maziso nenzira dzakasiyana siyana. Vati rimwe donzvo rechirongwa ichi nderekudzikisa huhwandu hwevanhu vanoita tsaona pamigwagwa nenyaya yekusaona zvakanaka. Nyanzvi munyaya dzezvehutano Dr Chiripanyanga vatsanangura zvimwe zvezvirwere zvinokonzera kupofomara kwemaziso. Bazi rezvehutano rinoti kune vanhu vakawandisa vanoda magirazi okuonesa zvekuti vari kukurudzira varapwi kuti vaende kumakiriniki anosanganisira Sekuru Kaguvi iri paParirenyatwa Hospital, Norton Eye Hospital, Sakubva Clinic kwaMutare ne Richard Morris Hospital kuBulawayo. Nyanzvi munyaya dzezvehutano hwemaziso ine mukurumbira pasi rose Dr Solomon Guramatunhu vanoti zvinorwadza kuona varwere vachishaya rubatsiro munyika, asi dzimwe nyika dzichisimbaradza zvipatara zvehurumende kuitira kuti veruzhinji vakwanise kubatsirwa.	https://www.voashona.com/a/6883565.html
politics	Chin'ono naVaNgarivhume Vanobudiswa Mujeri Mushure Mekubvisa Mari yeChibatiso	Mutori wenhau Hopewell Chin’ono pamwe nemutungamiri weTransform Zimbabwe, VaJacob Ngarivhume, vapihwa mukana wekubhadhara mari yechibatiso nedare repamusoro mushure mekugara mujeri kwenguva inoda kusvika kusvika kumwedzi miviri. Chin’ono, uyo anga ava nemazuva makumi mana nematatu ari mujeri, abvisiswa zviuru gumi zvemadhora, ukuwo VaNgarivhume, avo vanga vava nemazuva makumi mana nemashanu, vabvisiswa zviuru makumi mashanu zvemadhora emaRTGS. Vachitura mutongo pachikumbiro chaChin’ono chekuti atongwe achibva kumba, VaTawanda Chitapi vati dare ramejasiriti rakakanganisa pakusaona kuti musi wa31 Chikunguru wakange washevedzerwa kuratidzira wakange wadarika pakaenda Chin’ono kudare iri achiti pane zvashanduka kubva paakambonyimwa mukana wekubhadhara mari yechibatiso nedare iri. VaChitapi vati Chin’ono abhadhare mari inoita zviuru gumi zvemadhora ari maRTGS uye kuti asiye magwaro emba yake, azvipire kumapurisa kaviri pasvondo, asiye pasipoti yake kudare uye kuti asaende padandemutande rake reTwitter. Rimwe remagweta aChin’ono, VaGift Mtisi, vatenda kuti izvi ndizvo zvaturwa nedare. Mutungamiri wesangano rinorwira kodzero dzevatapi venhau reMisa Zimbabwe, VaTabani Moyo, vati zvanzi nedare Chin’ono asaende paTwitter, zvinotyora kodzero dzake. Vachiturawo mutongo wakanyorwa naVaSiyabona Musithu, VaChitapi vati VaNgarivhume vabhadhare madhora zviuru makumi mashanu kana kuti $50,000 ari maRTGS, vasiye pasipoti yavo kudare ramejasitiriti, vazvipire kumapurisa katatu pasvondo uye vagare kumba yavo yekuWaterfalls kudzamara nyaya iyi yapera. Gweta raVaNgarivhume, VaMoses Nkomo, vati vafara zvikuru nemutongo waturwa nedare kunyange hazvo zvakatora nguva yakareba kuti VaNgarivhume vasunungurwe kubva pavakasungwa musi waChikunguru 20. Zvichakadai, mushandi mukuru anoona nezvekuburitswa kwemashoko muZanu PF, VaTafadzwa Mugwadi, vati mitongo yaturwa nedare nhasi inoratidza kuti matare emunyika anoshanda akazvimirira. Chin’ono naVaNgarivhume vari kupomerwa mhosva yekukurudzira veruzhinji munyika kuti varatidzire zvine mhirizhonga mukati musi waChikunguru 31. Vaviri ava vakanyimwa mukana wekubhadhara mari yechibatiso kaviri nedare ramejasitiriti uye kamwe chete nedare repamusoro vasati vapihwa mukana uyu nhasi. Mune imwewo nyaya yanga iri mumatare kuMasvingo, hurumende inonzi yabvisa imwe nyaya panyaya mbiri dzanga dzichipomerwa kanzura weMDC Alliance, Va Godfrey Kurauone, avo vari muchitokisi kwenguva inodarika mwedzi. Nyaya yaraswa ndeyekuimba kwavanonzi vakaita vachizvidza mutungamiri wenyika. Gweta riri kumirira VaKurauone, VaMartin Mureri, vati VaKurauone vari kudzokera zvakare mudare mangwana apo pari kutanga kutongwa nyaya yavari kupomerwa yekuvhiringidza kufamba kwevanhu pamwe nedzimotokari. No media source currently available 	https://www.voashona.com/a/zimbabwe-journalist-chinono-and-rights-activist-ngarivhume-released-on-bail/5568358.html
sports	Vatambi veZim kuEurope	   MUMASVONDO anotevera, nhabvu yekuEurope – iyo inoteverwa zvikuru muno – ichange yave kutanga uye vatambi vemaWarriors vari kutarisirwa kutambira zvikwata zvavo zvakasiyana.   Iye zvino vatambi vakaita saMarvelous Nakamba weAston Villa, Tino Kadewere weLyon yekuFrance naMarshall Munetsi weStade de Reims yekuFrance vange vachitamba mitambo yegadziriro kuzvikwata zvavo apo vakatarisana nekutanga kwemwaka mutsva wenhabvu.   Mwaka wekuEngland nekuFrance zvose zvichatanga musi wa5 Nyamavhuvhu.   Chikwata chaKadewere ndicho chichavhurira mwaka mutsva wekuLigue 1 apo chichasangana necheAjaccio musi wa5 Nyamavhuvhu.   Kuchiti zuva rinotevera, chikwata chaNakamba chekuEnglish Premier League chichazotamba apo chichasangana nechaJordan Zemura cheAFC Bournemouth.   Svondo rino, Kwayedza yakaita ongororo yevatambi vemaWarriors vanotambira kuEurope pamusoro pekuti gadziriro dzavo dziri kufamba sei panguva ino yepre-season.    Marvelous Nakamba   Nakamba: Mutambi weAston Villa uyu angokwanisa kutamba mutambo mumwe chete wegadziriro dzemwaka mutsva wechikwata chake kubva pamitambo mina yachatamba chiri kuAustralia uko chiri kuita gadziriro dzacho. Akatamba mutambo wechikwata chake neLeeds uyo vakahwina 1-0.   Mumutambo uyu, Nakamba akatanga akagara pabhenji ndokuzopinda muchikamu chechipiri vachibva pahalftime.   Mimwe mitambo yakazotevera, weBrisbane Roar neManchester United, kana pabhenji chaipo aive asipo uye murairidzi wake Steven Gerrard haana kutaura kuti sei asina kumutambisa.   Svondo rino, chikwata chake chichasangana neRennes mumutambo wekupedzisira wegadziriro mwaka wePremier League usati watanga.    Tino Kadewere   Kadewere: Mutambi weLyon uyu mwaka wadarika haana kunyatsotamba sezvaakaita paakatengwa nechikwata ichi paakanwisa ka10 kubva mumitambo 33 yaainge atamba. Mwaka wadarika, akangonwisa kamwe chete kubva mumitambo 15.   Pari zvino chikwata chake chatamba mitambo mishanu yehushamwari uye Kadewere atamba katatu apo vakasangana neBourge en Bresse (France) iyo vakakunda 4-2 uye akazotamba mutambo weAnderlecht (Belgum) apo vakakundwa 3-0.   Akazotamba zvakare mutambo wechikwata chake apo chakazvamburwa 5-0 neWillem II Tilburg (Netherlands).   Lyon iri kutarisirwa kutamba mutambo wekupedzisira wehushamwari apo ichasangana neInter Milan musi weMugovera.   Zvakadaro, Kadewere anonzi ari kudiwa nezvikwata zvakasiyana kusanganisira cheReal Valladolid chekuSpain.    Marshall Munetsi   Marshall Munetsi: Mutambi weStade de Reims uyu mwaka uno watatarisana nawo anonzi ange achidiwa neBrighton & Hove yekuEngland.   Pari zvino atamba mutambo mumwe chete hwehushamwari wechikwata chake asi ndokutadza kutamba yaitevera sezvo ainge akuvara.   Ange achitarisira kudzoka svondo rino kuzosimudzira gadziriro dzake apo chikwata chake chakatarisana nemwaka mutsva wemuLigue 1.    Tendayi Darikwa   Darikwa: Tendayi Darikwa ndiye kaputeni weWigan Athletic uye mugadziriro dzavo ange achitamba zvikuru izvo zvinorakidza kuti ari muhurongwa hwechikwata chake mwaka uno. Chikwata chake chichatambira muligi reEnglish Championship chichirwira kuti chigopinda muEnglish Premier League.   Mitambo yeChampionship iri kutanga svondo rino musi weChishanu apo pachaona Huddersfield ichisangana neBurnely.   Chikwata chaDarikwa mutambo wacho wemwaka mutsva chichisangana nePreston North End musi weMugovera.   Pamitambo yehushamwari mishanu yakatambwa neWigan, Darikwa akatamba yese apo chikwata chake chakasangana necheOldham Athletic chikwahwina 3-1, chichakunda Liverpool XI 6-0, chikaita mangange 0-0 neAccrington Stanley uye ndokuzokunda zvekare Bamber Bridge neSheffield Wednesday 5-1 ne4-1.    Jordan Zemura   Jordan Zemura (AFC Bournemouth): Zvakawanda zviri kutarisirwa kubva kuna Zemura uyo mwaka uno chikwata chake chichange chichitambira muEnglish Premier League.   Mwaka wadarika, Zemura aipisa zvikuru muChampionship izvo zvakamuona achitamba ka33 ndokunwisa katatu apo chikwata chake chakahwina tikiti rekupinda muEnglish Premier League.   Mumitambo mitatu yehushamwari yatambwa nechikwata chake, Zemura akatamba yese izvo zvakaona vachikunda Sheffield Wednesday 2-1, ndokukundwa 2-1 neSporting Braga yekuPortudal uye vakazokundwa zvekare 1-0 neBristol City yekuEngland.   Bournemouth iri kutamba mutambo wayo wekupedzisira hwehushamwari svondo rino musi weMugovera apo ichasangana neReal Sociedad yekuSpain.   Zvakadaro, vamwe vatambi vakaita saAdmiral Muskwe weLuton Town, Macauley Bonne weQueens Park Rangers naBrendon Galloway wePlymouth vose vari pakati pekuita gadziriro nezvikwata zvavo.   Kuchiti David Philani Moyo, uyo aitambira Hamilton Academical yekuScotland, haasati ave kuzivikanwa kuti nhabvu yake achange achiitambira kupi mwaka uno zvichitevera kubva kwaakaita kuchikwata ichi apo kondirakiti yake yakapera.	https://www.kwayedza.co.zw/vatambi-vezim-kueurope/
business	Vatungamiri veSADC Votarisirwa Kuparura Gwara reHupfumi	Vatungamiri veSADC neChitatu vari kutarisirwa kunyorerana chibvumirano chekuita mushandira pamwe pakugadzirisa maindasitiri kuitira kuti nyika dzavo dziwane pundutso. Chibvumirano ichi chiri kutarisirwa kuti chinge chiri chemakore makumi mana nemanomwe kubva muna 2015 kusvika muna 2063. Munyori weSADC, Dr Stergomena Lawrence Tax, vanoti chibvumirano ichi chikanyoreranwa, nyika dzemuSADC dzichabudirira zvakanyanya munyaya dzezvehupfumi. Hurongwa hwe SADC hwakanangana nekuumba maindasitiri, kuita mushandira pamwe mukutengeserana sezvinoitika mu European Union, pamwe nekukwenenzvera zvinotengeswa neSADC kuitira kuti zviwane mari yakawanda kana zvotengesa. Misangano yemakurukota navana mazvikokota yakatanga neMugovera senzira yekuronga hwaro hwemusangano wevatungamiri venyika idzi. Nyanzvi munyaya dzezvehupfumi vachishanda nesangano reLabour and Economic Development Reserch Institute of Zimbabwe, VaProsper Chitambara, vanoti havaone Zimbabwe ichibuda nechouviri. Asi mutevedzeri wemutungamiri wesangano reZimbabwe National Chamber of Commerce, VaDavison Norupiri, vanoti Zimbabwe ichakwanisa kubudirira ikashanda zvakanaka nedzimwe nyika. No media source currently available 	https://www.voashona.com/a/zimbabwe-economy/2739651.html
sports	Tsigirai Division 1: Mushonga	MUNYORI mukuru weZifa Northern Region Division One, Sweeney Mushonga, anoti makambani akawanda anofanirwa kutsigira nhabvu yeDivision One neTwo sezvo kuriko kunobikwa vatambi. Apo pavasisina mitambo yemikombe inoona zvikwata zvemuPremier League zvichitatsurana nezvemaDivision ari pasi, Mushonga anoti mitambo iyi inofanirwa kudzoswa sezvo ichibatsira kusimudzira nhabvu yemuno. “Mazuva ano zvikwata zviri mumaDivision pazvinowana mukana wekutamba nezvemuCastle Premiership panguva yepre-season chete, hapanazve pamwe pazvinosangana nazvo. “Izvi hazvina kunakira nhabvu yedu nekuti zvikwata zvedu zvinofanirwa kumbomhanyisana nezvemuCastle Premiership sezvatinomboona kune dzimwe nyika. “Zvakatonakira isu nhabvu yedu sezvo zvichibatsira kuti zvikwata zviwane mari uye kusimukira kwevatambi kuti vaonekwe nezvimwe zvikwata zvepamusoro,” anodaro Mushonga. Zvakadai, svondo rino kuchange kusingadanwe anonzwa apo zvikwata zvepamusoro zvemuDivision One zvichange zvichitatsurana. Mushowani Stars – iyo iri kutungamira palog mumujaho wekurwira kupinda muPSL – iri kuenda kuMorris Depot uko ichasangana neZRP iyowo yakagara pechitatu palog. Cranborne Bullets, iyo iri kufemera mugotsi meMushowani Stars, ichasangana neHarare City Cubs musi weSvondo kunhandare yeRufaro.	https://www.kwayedza.co.zw/tsigirai-division-1-mushonga/
business	Hurumende Inomisa Kanzuru yeGweru Kukwidza Mitero	Kanzuru yeguta reGweru yamanikidzwa nehurumende, kuburikidza negurukota rezvematunhu, VaIgnatius Chombo, kusakwidza mitero sezvo bhajeti rayo risati ratambirwa nebazi rezvematunhu. No media source currently available Kanzuru iyi, iyo yaive yakwidza mitero kubvira pakupera kwemwedzi waNdira, yarambidzwa kuita izvi nebazi rezvematunhu sezvo bazi iri risati rapasisa hurongwa hwekanzuru iyi hwekushandisa mari gore ra2015. Muhurongwa hwayo hwekushandisa mari hwegore rino, kanzuru yaida kukwidza mitero yakasiyana-siyana nezvikamu makumi matatu nezvishanu kubva muzana. Asi sachigaro wekomiti inoona nezvemari mukanzuru yeGweru, VaAlbert Chirau, vanoti vebazi rezvematunhu vakati kanzuru inofanirwa kugadzirisa zvinhu zvakasiyana-siyana, kusanganisira nyaya yekuti vakuru vakuru vekanzuru vapiwe mari yemihoro inoenderana neyakatarwa nehurumende, uye kuti mari inoshandiswa kubhadhara vashandi vekanzuru isapfuure zvikamu makumi matatu kubva muzana zvemari inowanikwa nekanzuru kubva kumitero. VaChirau vanoti kanzuru iri kugadzirisa zvakanzi zvigadziriswe izvi nevebazi rezvematunhu, uye vanotarisira kuti bhajeti rekanzuru richapasiswa munguva pfupi inotevera. Pakupera kwemwedzi waNdira nepakutanga kwaKukadzi vamwe vagari vemuGweru vakaratidzira vachitsutsumwa pamusoro pehurongwa hwekanzuru hwekuda kukwidza mitero, uyewo nyaya yekuti kanzuru iri kuendesa kumagweta vagari vari kukundikana kubhadhara zvikwereti zvemitero zvavainazvo kukanzuru. VaChirau vanoti pave nehurongwa hutsva hwekuti kanzuru haichaendesi vagari vane zvikwereti kumagweta pasina kutaurirana. Vanoti kanzuru yakatora danho rekuti kwemwedzi mitanhatu inotevera magweta ekanzuru haafanirwe kubata kana kutengesa midziyo yevagari vari kubhadhara zvikwereti zvavo kumagweta aya, uye kuti munguva imwe cheteyo, avo vanobhadhara mitero yavo nenguva vasina zvikwereti, vachabvisirwa zvikamu makumi matatu kubva muzana zvemari yavanobhadhara. VaCornelia Selipiwe ndivo sachigaro weGweru Residents and Ratepayers Association rinove sangano rine dzimwe nhengo dzakaratidzira nguva pfupi yapfuura. Va Selipiwe vanoti vanotambira nemufaro mukuru danho rekudzorera mitero payaive isati yakwidzwa pakupera kwaNdira. Vanoti tarisiro yavo ndeye kuti bazi rezvematunhu richapa pfungwa yekuti kanzuru yeGweru isakwidza mitero zvachose sezvo zvinhu zvisina kumira zvakanaka munyaya dzemari Asi dzimwe nyanzvi munyaya dzehupfumi dzinoti kanzura nevagari vanofanirwa kugara pasi votaurirana kuitira vagari vaziviwo kuti zvavanoda kuitirwa nekanzuru zvinoda mari inobva muvagari. Nyanzvi idzi dzinotiwo kanzuru inofanirwawo kuisa zvido zvevagari pamberi, uye kutambirisa vashandi vayo mari dzinoenderana nemari inowanwa nekanzuru kubva kumitero. 	https://www.voashona.com/a/zimbabwe-shava-gweru-shona-chombo/2662116.html
politics	MDC T Yoshora Mashoko eGurukota reDunhu reManicaland, Muzvare Chimene	Bato rinopikisa reMDC-T rinoti riri kunyorera mutungamiri wenyika, VaRobert Mugabe, tsamba yenyunyuto pamusoro pemashoko anonzi akautaurwa negurukota rinoona nedunhu reManicaland, Muzvare Mandiitawepi Chimene, ekuti vachavharisa mabhizimusi everudzi rwechi India kana vakaramba vasingapinde mumisangano yavari kushevedzera. Vachitaura pamashoko avo ekutambira mutevedzeri wemutungamiri wenyika, VaPhelekezela Mphoko, mudunhu ravo svondo rapera, Muzvare Chimene vakati vemabhizimusi ava vari kuramba kupinda mumisangano yavari kushevedzera, vakati vari kuvapa mazuva mashanu chete ekuti vasangane navo, kutadza kwavo kuita izvi mabhizimusi avo aizovharwa. Asi mutauriri weMDC T, VaObert Gutu, vanoti mashoko aMuzvare Chimene ane rusarura, uye vanhu ivava ndivo vashoma vevasara vachiri kuwanisa vanhu mabasa munyika zvichitevera kuvharwa kwemakambani akawanda. Studio7 yaedza kubata Muzvare Chimene asi tanzi tivabate neChipiri sezvo vanzi vanga vari mumusangano. VaGutu vanoti aka hakasi kekutanga kuti Muzvare Chimene vatyisidzire vanhu. Vanoti pavakainda muhofisi, Muzvare Chimene vakatyisidzira vemakambani anochera mangoda kwaChiadzwa kuti vasapinze nhengo dzeMDC mabasa, vachinzi vakati vanenge vatsaudzira vaizotorerwa marezinesi avo. VaGutu vanoti gurukota iri rakatyisidzira zvakare vekanzuru yeMutare nemashoko ekuti rinoda kuumba imwe kanzuru inenge iri pasi paro, isina nhengo dzeMDC. No media source currently available  	https://www.voashona.com/a/zimbabwe-politics-mdc-manicaland-chimene/2803464.html
sports	Choto otaura nezveFIFA ‘ban’	Ndooka    SHASHA yakambonetsa munhabvu — Dickson Choto — anoti nyaya yezvirango zvakatemerwa Zimbabwe neFIFA pamwe neCAF zvekuti isakwikwidze mumitambo mikuru inofanirwa kugadziriswa nekukasika sezvo yadzosera kumashure zvakanyanya budiriro yemutambo uyu, zvikuru remangwana revechidiki.   Zvichitevera kuburitswa kwakaitwa chikwata chenyika chemaWarriors mumakwikwi ekurwira kuenda kumutambo weAfrica Cup of Nations 2023 uyo uchatambirwa kuIvory Coast, Choto anoti izvi zvinokanganisa kusimukira kwenhabvu sezvo shuviro yemutambi wese kutambira nyika yake.   Choto aive muchikwata chekutanga chemaWarriors chakakwikwidza kumutambo weAFCON mugore ra2004.   Anoti danho iri richaita kuti zvikwata zvemuno zvisawane mari iyo zvaisiwana kuburikidza nekutengesa vatambi kunze kwenyika sezvo zvimwe zvezvirango izvi zvichaona Zimbabwe ichitadza kudyidzana nezvikwata zvekunze.   “Remangwana renhabvu yedu, kunyanya vechidiki, rakanganiswa zvikuru nezvirango zvatakatemerwa neFIFA neCAF nekuti mutambi wese wenhabvu shuviro yake kuzotambira nyika yake. Manje apa nyika kana isisachatenderwe kutamba mumitambo mukuru yakadai zvadzosera zvinhu zvose kumashure.   “Zvirango izvi hazvina kutombomira zvakanaka nekuti zvikwata zvemuno hazvichakwanise kutengesa vatambi vazvo kunze kwenyika. Mari yekunze iyo vaifanirwa kuwana vatengesa vatambi haichauye izvo zvave kudzorera vatambi vedu venhabvu kumashure.   “Saka nyaya iyi tokumbira ngaigadziriswe nekuchimbidza, nhabvu yedu isimukire ienderere mberi,” anodaro Choto.   Anoti nerimwe divi, zvirango izvi zvinogona kutuma vatambi vari kunze kwenyika avo vaida kuzotambira maWarriors kuti vawore mwoyo nekuda kwekusarongeka kwenhabvu yemuZimbabwe.   “Danho iri rave kutidzingira vatambi venhabvu vakawanda vepamusoro, vamwe vakakurira kunze kwenyika. Hakuna mutambi angade kuuya kuzotamba paanoona kuti hapana kurongeka,” anodaro.   Zimbabwe yakatemerwa zvirango neFIFA uye neCAF zvekuti isakwikwidze mumitambo mikuru zvichitevera danho rakatorwa nesangano rinoona nezvemitambo reSports and Recreation Commission (SRC) rekumisa basa bhodhi reZifa iro raitungamirirwa naFelton Kamambo vachipomerwa kutadza kuita basa ravo nemazvo.   Choto mumwe wevatambi venhabvu vakatambira kuEurope kwenguva refu izvo zvakamuona achitambira kunyika yePoland kwemakore anodarika 10 apo akatambira zvikwata zvakadai seGornick Zabrze, Pogon Szczecin neLegia Warsaw.   Anoti vatambi vemazuvaano vanofanirwa kuzvipira mubasa ravo voshanda nesimba zvakanyanya kana vachida kusvika padanho seraakasvika iye.   “Basa redu iri rinoda kuti munhu ashande nesimba azvipire uye agone kuzvibata. Ndizvo zvega zvinongodiwa kana uchida kubudirira.   “Ngakagara makore akawanda ndiri kuPoland kuburikidza nekushanda nesimba uye ndaiziva zvandaida muhupenyu.   Kurudziro yangu kune vechidiki ndeyekuti shandai nesimba muzive zvinangwa zvenyu muhupenyu, munosvika kure mumutambo uyu kana makazvipira chete,” anodaro Choto.   Kubva asendeka shangu dzake dzekutamba nhabvu, Choto ave kuita basa rekurairidza vechidiki kuchikwata chake cheDC Academy.	https://www.kwayedza.co.zw/choto-otaura-nezvefifa-ban/
sports	PANE NYAYA: MAFERO . . .uku ndiri kumaWarriors, Chicken Inn	  MURAIRIDZI weChicken Inn nechikwata chenyika chemaWarriors Joey “Mafero” Antipas anoti mabasa maviri aya ari kumupedza simba, asi acharamba achishingirira kuti agobudirira maari ose.   Mafero anoti anoda kutora mukombe weCastle Premiership kechipiri munhorowondo yeGamecocks – sezita remadunhurirwa reChicken Inn.   Muchinda uyu akambofanogadzwa kuve murairidzi wemaWarriors nesangano reZifa apo kondirakiti yake ichapera musi wa31 Zvita.   “Zvinhu zvakaoma kuita mabasa maviri, kurairidza Chicken Inn muligi kozoti maWarriors chikwata chenyika. Zvakaoma asi unofanirwa kushanduka nekuchimbidza paunenge wave kuenda kune rimwe basa.   “Zviri kundipedza simba rakawanda asi ndinoramba ndichishanda nesimba nekuti ndiri kuda chaizvo kubudirira mumabasa maviri ese aya,” anodaro Mafero.   Parizvino Chicken Inn iri pechipiri palog ichitevera CAPS United.   Nerimwewo divi, Mafero mumasvondo anotevera achange achitungamira maWarriors apo achatanga kurwira tikiti rekuenda kumakwishu e2021 Africa Cup of Nations (Afcon) ayo achazoitirwa kuCameroon.   Sezvo kondirakiti yake ichapera musi wa31 Zvita, Mafero anoti haasati aziva kuti acharamba ari panyanga here.   “Parizvino ndichiri kumboshanda, tichagara pasi tozokurukura toona kuti zvichafambiswa sei,” anodaro Mafero	https://www.kwayedza.co.zw/pane-nyaya-mafero-uku-ndiri-kumawarriors-chicken-inn/
health	Chizvarwa chekuChina Hachina Kufa neCoronavirus:Wilkins Hospital	Mukuru anoona nezvehutano mukanzuru yeHarare Dr Prosper Chonzi varamba mashoko ekuti munyika mune chizvarwa chekuChina chakafa nechirwere checoronavirus. Dr Chonzi vati ongororo yavakaita yakaratidza kuti chainge chisina chirwere ichi. Chizvarwa chekuChina chechidzimai ichi chakatanga kurwara chiri kwaMutare chichibva chaenda kuna chiremba wacho wekuChina uyo akati chiende kuWest End Clinic. Asi vanachiremba pachipatara apa vakabva varamba kumuona vachibva vati aendeswe kuWilkins Hospital uko akafa ari munzira. Dr Chonzi vanoti kune chimwe chizvarwa chekuItaly chakaendeswa kuchipatara ichi chichiti chairwara asi chakazonzi hachinawo chirwere ichi. Vanhu vanodarika zviuru zvitatu vafa nechirwere checoronavirus pasi rose uye muAfrica chiri kuSouth Africa, Nigeria, Algeria neEgypt. Vabatwa nechirwere ichi pasi rose vanodarika chiuru zana. No media source currently available   	https://www.voashona.com/a/chizvarwa-chekuchina-hachina-kufa-necoronavirus-wilkins-hospital/5320282.html
politics	MDC Inoti Tsika yeZanu-PF Yokuita Misangano kuMamisha Ichapa Kuti Coronavirus Ipararire	Apo chirwere checoronavirus chotanga kupararira kumamisha, mumiriri weMutasa Central mudare reparamende, VaTrevor Saruwaka, vari kuyambira kuti Zanu-PF ikasamira tsika yekuunganidza vanhu mumaruwa chirwere ichi chinogona kupararira zvakanyanya. Bazi rezvehutano rakatozivisa kuti kune vanhu vana vari kumaruwa vabatwa nechirwere ichi, vatatu kuMhondoro Ngezi uye mumwe chete kwaMurewa. Hurumende ichiri mushishi kuita ongororo yekuti coronavirus yakasvika sei munzvimbo mbiri idzi. VaSaruwaka vari kupomera dzimwe nhengo dzeZanu-PF mudunhu ravo mhosva yekuunganidza vanhu uye kuita zvematongerwo enyika munyaya dzezvekudya mushure memisangan\o yavari kukokera iyi. VaSaruvaka vanoti izvi zvichadzosera kumashure hurongwa hwehurumende hwekurwisa chirwere checoronavirus sezvo paine kurudziro yekuti vanhu vagare mudzimba vasingaungane. Hatina kukwanisa kubata gurukota rezvemukati menyika VaKazembe Kazembe kuti tinzwe divi ravo. No media source currently available Sezvo tichitema tisina divi ratinorerekera, tabata gurukota rinoona nezvevashandi nemagariro evanhu, Muzvinafundo Paul Mavima, avo vanoti handi chokwadi kuti pane zvematongerwo enyika zviri kuitwa munyaya dzekupa vanhu zvekudya vachiti igudziramukanwa revanhu veMDC. No media source currently available 	https://www.voashona.com/a/mdc-inoti-tsika-yezanu-pf-yokuita-misangano-kumamisha-ichapa-kuti-coronavirus-ipararire/5397329.html
health	Vadzidzi Vakawanda Vovhiringirwa Dzidzo neCoronavirus muZimbabwe	Vamwe vabereki vane vana vanofanirwa kunyora bvunzo dzakakosha\ngore rino vanoti vari kutyira kuti vana vavo vacharasikirwa nenguva\nyakakosha yekudzidza nekuda kwechirwere cheCoronavirus. Vanwe vadzidzi vari kuzvikoro zvepamusoro vari kuchemawo nerekuti havana mari yekuti vaite zvidzidzo zvavo zvepaiundaneti sezviri kukurudzirwa nehurumende.\n\nVamwe vabereki vataura neStudio7 vati hurumende inofanirwa kubuda\npachena panyaya yekuti dzidzo yevana vekuprimary nesecondary\nichaenderera mberi sei uye kuti vanofanirwa kunyora bvunzo vachaita\nsei.\n\nMumwe mubereki ane mwana ari kufanirwa kunyora bvunzo dzeGrade7 gore rino, Amai Rudo Makamure, vati vanofunga kuti dai bvumzo dzaendeswa mberi.\n\nMuzvare Tafadzwa Musika avo vanochengeta vana vemukoma wavo vari\nmuGrade 7 neForm 4, vatiwo kunyange hazvo vana vachigona kuverenga vari kumba, maverengero aya anosiyana nepavanenge vari kuchikoro. Vati dai bvunzo, kunyanya dzemuna Chikumi dzaendeswa mberi kuitira kuti vadzidzi vawane nguva yekugadzirira yakakwana.\n\nZvimwe zvikoro zviri kukurudzira kuti vabereki vatengere vana vavo nharembozha kana makombiyuta kuitira kuti vakwanise kudzidza vari kumba vachishandisa indaneti.\n\nMumwe mubereki, Amai Oster Magqoka, vati havazi vose vabereki\nvanokwanisa kuwana mari yekutenga zvinhu zvakadai, uye kubhadhara mari\ninodiwa pakushandisa indaneti. Amai Magqoka vatiti hurumende inofanirwa kupindira ichitaura pachena kuti nderipi gwara rinofanirwa kutorwa panyaya iyi.\n\nMurongi wemabasa mumubatanidzwa weNational Association of School\nDevelopment Associations and Committees, NASDAC, VaBanny Manokora, vati hurumende inofanirwa kuenzanisa kukosha kwehupenyu hwevana uye kukoshakwedzidzo.\n\nMutungamiri wesangano reProgressive Teachers’ Union of Zimbabwe, VaTakavafira Zhou, vatiwo hurumende haifanirwe kuda kumhanyira kuti zvikoro zvivhurwe kana chirwere chichiri kutekeshera. VaZhou vati pane vadzidzisi vari kudzidzisa vana nenzira dzakadai seWhatsApp vakati zvakakosha kuti hurumende itsigire nekuvandudza hurongwa uhu.\n\nHatina kukwanisa kunzwa divi regurukota rezvedzidzo, VaCain Mathema,\npanyaya iyi sezvo nharembozha yavo yange isingabatike. Asi VaMathema vanogara havo vakaudza Studio7 kuti havafi vakataura nayo nepamusana pezvirango zvavanoti zvakatemerwa hurumende yavo neAmerica. Asi vachipindura mubvunzo wekuti ndeapi matanho ari kutorwa mune zvedzidzo kwakatariswa chirwere cheCoronavirus, munyori mubazi rezvekufambiswa kwemashoko, VaNick Mangwana, vati hurumende iri kugadzira hurongwa hwakazara hwekuona kuti dzidzo ingaenderere mberi sei. VaMangwana vabvuma kuti vadzidzi vakawanda, kusanganisira vekumaruwa, havakwanise kudzidza vachishandisa indaneti vakati hurumende ichabudisa hurongwa hwainahwo panyaya iyi uyewo pakuti zvikoro zvichavhurwa riinhi.\n\nZvichakadaro, vamwe vaddzidzi vemuzvikoro zvepamusoro vari kuchemawo\nnerekuti havazi kukwanisa kudzidza vachishandisa indaneti nekuda\nkwekudhura kunoita nzira iyi.\n\nMumwe mudzidzi uyo angozvidoma nezita rekuti Tafadzwa ati vabereki\nvakawanda havakwanise kubhadharira vana vavo mari yeindaneti nekuda\nkwekuoma kwakaita zvinhu munyaya ndzemari munyika.\n\nMumwezve mudzidzi, Tabeth Magigwana, ati dai vemakambani enharembozha neindaneti achipa vadzidzi mutengo wepasi.\n\nMudzidzisi wezvidzidzo zvepamusoro munyaya dzezvehupfumi uye vari\nmuongorori akazvimirira ega, VaFelix Chari, vaudza Studio 7 kuti\nkushandiswa kweindaneti mukuita zvidzidzo zvepamusoro hakusati\nkwasvika padanho rakakura muZimbabwe nekuda kwezvikonzero zvakasiyana-siyana.\n\nPari zvino zvikoro zvepamusoro zvemunyika zvakavharwawo senzira\nyekuedza kudzivirira kupararira kwechirwere cheCoronavirus icho\nchauraya vanhu vanodarika zviuru zana nemakumi manomwe nezvisere pasi rose, kusanganisira vanhu vana vemuZimbabwe. No media source currently available 	https://www.voashona.com/a/covid--19-affecting-school-exams/5386814.html
sports	Hatina chekutaura: Zifa	  MUTAURIRI weZimbabwe Football Association – Xolisani Gwesela – anoti havana chekutaura zvichitevera kumbomiswa basa kwaitwa vatungamiri veZifa neSports and Recreation Commission (SRC) nhasi.   Achibvunzwa neKwayedza kuti Zifa inoti kudii nedanho ratorwa neSRC, Gwesela anoti, “Handikwanise kupindura mubvunzo iwoyo, kana muchida kuziva zvakawanda taurai neSRC mubvunze zvose vanokubatsirai.”   Nhasi mangwanani SRC yazivisa nezvekumisa kwayaita basa bhodhi reZifa nekuda kwezvikonzero zvakawanda izvo iri kupomera sangano renhabvu iro rinotungamirirwa naFelton Kamambo.   Zvimwe zvezvikonzero zvamisirwa Zifa basa zvinosanganisira kusashandisa nemazvo mari yeveruzhinji pamwe nekutadza kupa umboo hwekuti mari iyi yakashandiswei, kutumira zvikwata zvenyika kunokwikwidza kumitambo yakasiyana kunze zvisina kupihwa mvumo sezvinodiwa pasi pemutemo wekurwisa denda reCovid-19 uye mashoko ekushungurudzwa kwevaridzi vepembe vechidzimai.   Nyika yamirira kuona kuti sangano reFifa richatora matanho api kuZimbabwe sezvo isingatendere kuti hurumende dzipindire munyaya dzenhabvu.	https://www.kwayedza.co.zw/hatina-chekutaura-zifa/
health	Zvinhu Zvoita Manyama Amire Nerongo kuChipatara cheMplilo	Mukuru wechipatara cheMpilo abvuma kuti zvinhu hazvina kumira zvakanaka pachipatara ichi zvichitevera danho ravana chiremba vakuru munyika rekukanda mapadza pasi. Mukuru wechipatara cheMpilo VaLeonard Mabande vati pana vana chiremba vadiki makumi mashanu nemumwe vadzingwa basa pachipatara ichi kusvika pari zvino. Chipatara cheMpilo icho chinove ndicho chipatara chikuru chechipiri munyika china vanachiremba mazana maviri nevana uye VaMabande vati kudzingwa kwavana chiremba vadiki kuri kuita kuti zvinhu zviome. Asi vati vari kuedza nepose pavanogona kuti vabatsire varwere vachiti vari kubatsirwawo nemadhokotera echiuto asi havana kukwanisa kutaura kuti vangani. Vamwe varwere vange vachiuya kuzvikamu zvevanorapwa vachibva kumba zveOutpatients neCasualty vange vachidzorerwa kumba nekuda kwekushomeka kwavana chiremba. Mumwe wevanhu vakadai ndiVaJohn Ndlovu avo vati vanonzwa musana asi vaudzwa kunzi vadzokere kumba nekuti pachipatara pange pasina vana chiremba. VaNdlovu vati shuviro yavo ndeyekuti hurumende igadzirise zvichemo zvavana chiremba. Pachipatara cheUnited Bulawayo Hospitals pange paine varwerewo vakawanda kuzvikamu zveOutpatients neCasualty uye vamwe vange vachidzokera kumba vasina kukwanisa kuonekwa navana chiremba. Hatina kukwanisa kutaura nemukuru wechipatara ichi Amai Nonhlanhla Ndlovu sezvo vanzi vange vari mumusangano. Mumwe murume angozvidoma nezita rekuti Sithole ange aine mwana wake uyo ave nenguva achirwara. Ati nekuda kwekusave pabasa kwavana chiremba anomboenda nemwana wake uyu kuzvipatara zvakazvimirira asi ati haangakwanise kuita izvi nguva nenguva. Akurudzirawo kuti hurumende naana chiremba vataurirarane vanzwisisane. Dr Tawanda Zvakada avo vakafanobata chigaro chemunyori weZimbabwe Hospital Doctors’ Association vanoti nhengo dzavo dziri kuti hadzisi kuzotsvaga basa kuhurumende zvekare sezviri kukurudzirwa nebazi rezvehutano. No media source currently available 	https://www.voashona.com/a/zvinhu-zvoita-manyama-amire-nerongo-kuchipatara-chemplilo/5183848.html
sports	Vakawanda muNyika Votarisira Makwikwi eWorld Cup kuRussia	Vatsigiri vemutambo wenhabvu muZimbabwe vanonokerwa nekutanga kwemakundano e 2018 World Cup ayo achaunganidza zvikwata zvine mukurumbira mumutambo uyu pasi rese. Kunyange hazvo chikwata chavo chisiri kuenda kuWorld Cup vateveri venhabvu munyika vanonokerwa nekutanga kwemabiko emakundano enhabvu epasi rese aya, ayo ari kupfungaidza utsi muRussia musi wa 14 Chikumi. Zimbabwe yakadzingwa mumakundano aya mushure mekunge veZifa vatadza kubhadhara, nemazuva aive atarwa neveFifa, murairidzi wekuBrazil, Valinhos, mari yake yemuhoro yemazuva ayo akamborairidza chikwata chenyika chemaWarriors. Asi izvi havina kubvisa manyuku manyuku eWorld Cup muZimbabwe vateveri vemutambo uyu vachiti ivo makundano aya atovanonokera kutanga. Vakawanda kusanganisirira muoongorori wemutambo wenhabvu, VaFarai Kambamura, vanoti kunyange dai Zimbabwe yakakwikwidza mumakwikwi aya hapana kwayaienda sezvo maWarriors aive aisina mongo wekurova zvikwata zvakabudirira kunomiririra Africa. Zvikwata zvichange zvichisimudzira zita reAfrica kumakwikwi aya iEgypt, Morocco, Nigeria, Senegal, ne Tunisia. Vamwewo vakaita saVaOliver Musegede ndivo vanonokerwa neWorld Cup nekuti vaoreswa moyo nenhabvu yemuno yeCastle Lager Premier Soccer League iyo vanoti haichanidza nemhaka yekushaikwa kwevatambi vane tarenda. Vateveri venhabvu ava vanoti nguva yeWorld Cup ichavapawo mukana wekupedza gakava rekuti ari pamberi ndiani Christian Ronaldo kana Lionel Messi avo vanga vachitora mikombe kuzvikwata zvavanotambira kuSpain cheReal Madrid neBarcelona. Muteveri weDynamos, VaByron Munyuki, vanoti World Cup ndiyo icharatidza kuti ari pamberi ndiani Christiano Ronald wePortugal kana Messi weArgentina. Chikwata che Germany ndicho chine mukombe uyu mushure mekurova Argentina mufainari yemakundano akapedzisira kuitwa kuBrazil muna 2014. Asi tichitarisa matambiro anga achiita zvikwata munzira yekuenda kuRussia, zviri kuratidza kuti hazvisi kuzove nyore kuti Germany idzivirire mukombe wayo. Brazil ndiyo iri kunzi nevazhinji ndiyo ingangotora mukombe uyu nematambiro ayaiita munzira yekuenda kuRussia. No media source currently available  	https://www.voashona.com/a/vakawanda-munyika-votarisira-makwikwi-eworld-cup/4395980.html
business	Chingwa Chotarisirwa Kushomeka Zvakanyanya Mushure Mekunge Hurumende Yadzikisa Mutengo	Mutungamiri weBakers Association of Zimbabwe, rimwe sangano revanobika chigwa VaWellington Peyama vanoti danho rehurumende rekuti chingwa chidzikiswe kubva pamadhora maviri nemakumi matatu nemashanu kuenda padhora nemakumi masere rinoshanda chete kana bhanga reRBZ richikwanisa kuvapa mari yekuAmerica kuti varitenge pamukoto zvopa kuti vatatarike. Kudzikiswa kwechingwa nehurumende kuri kutarisirwa kutokonzera kushaikwa kwacho kunzvimbo dzakawanda sezvo vanobika chingwa vatodzikisa huwandu hwacho nekushaikwa kwedhora rekuAmerica. Gurukota rezvemaindustry VaNqobizitha Ndlovu vanoti hurumende ichabatsira vanobika chingwa nemari yekunze. No media source currently available 	https://www.voashona.com/a/chingwa-chotarisirwa-kushomeka-zvakanyanya-mushure-mekunge-hurumende-yadzikisa-mutengo-wechingwa/4781246.html
health	Zimbabwe Yocherechedza Zuva reKuwanira Vanhu Mvura Yakachena	Zimbabwe nemusi weChipiri yakabatana nedzimwe nyika mukucherechedza zuva rekuchengetedza mvura kana kuti World Water Day. Dingindira regore rino riri kutarisa nyaya yemvura nemabasa kana kuti “Water and Jobs” Mukuru weHuman Settlement muUnited Nations Habitat Dr Thomas Chiramba vanoti Zimbabwe inofanira kuchengetedza mvura nekuwanisa vanhu mvura yakachena. Muna 1993, bazi reUnited Nations General Assembly rakatara musi wa 22 Kurume wega wega sezuva rekucherechedza kukosha kwemvura muhupenyu hwevanhu. Munyori mukuru weUnited Nations VaBan Ki Moon vakakurudzira vanhu kuti vakoshese kuchengetedza mvura vakati kunyangwe mvura yakakosha, hapana zvakawanda zviri kuitwa kuichengetedza. Ongororo dzakaitwa dzinoratidza kuti vanhu vanodarika mamiriyoni mazana makumi masere nematatu havakwanise kuwana mvura yakachena yekushandisa yakachena. United Nations inoti kukura kwedambudziko iri ndiko kwakapa kuti vatare zuva iri kuti ringe richicherechedzwa. Vanhu vanokurudzirwawo kuti vachengetedze nzizi. VaBan vanoti kuti zviga zve 2030 UN Sustainable Development Agenda zvibudirire zvakakosha kuti vanhu vakwanise kuwana mvura yakachena. Vanoti kuwana mvura yakachena zvinopa kuti vanhu vasabatwe nezvirwere izvo zvinopa kuti vaite basa vakagwinya. Zvichakadaro, sangano rinorwira kodzero dzevanhu reHuman Rights watch rinoti zvakanaka kuti nyika dzitongwe zvakanaka zvinozopa kuti pasave musiyano wakakura pakati pevanowana mvura nevanoshaya. No media source currently available  	https://www.voashona.com/a/zimbabwe-mitambo/3251718.html
business	Ambassador Thomas Vanoti America Yakagadzirira Kushanda neZimbabwe	Mumiriri weAmerica muZimbabwe VaHarry Thomas vanoti nyaya yehuori uye kutonga nedemo ndiyo yapa Zimbabwe kuti iyende kumawere kwete nyaya yezvirango. Mumiriri weAmerica muZimbabwe, VaHarry Thomas, vanoti nyaya yehuori uye kutonga nedemo ndiyo yapa Zimbabwe kuti iyende kumawere kwete nyaya yezvirango. Muhurukuro yavaita neStudio 7, VaThomas vati zvirango zvakatemerwa vanhu vashoma shoma uye America iri kudyidzana nevanhu vasiri pazvirango. Vatiwo chiri kupa kuti Zimbabwe isakwereteswe mari nenyika uye mabhanga akaita seIMF neWorld Bank inyaya yekutadza kubhadhara zvikwereti. VaThomas vatiwo America iri kubatsira vanhu vemuZimbabwe nechikafu uye mishonga pamwe nekudzidzisa vechidiki vemuzimbabwe. Vanotiwo vari kuvaka muzinda mukuru muzimbabwe urikuunza mabasa kuzvizvarwa zvezimbabwe. Mumiriri weAmerica uyu akurudzirawo Zimbabwe kuti isimbaradze nyaya yehutongo hwejekerere zvinosanganisa kusimbaradza kutsvaga murwiri wekodzero dzevanhu VaItai Dzamara uye kuita kuti bumbiro remutemo riyananiswe nemimwe mitemo. VaThomas vanoti zvizhinji zvavari kutaura zvido zvevana veZimbabwe kwete zveAmerica. Chipangamazano musangano reCrisis in Zimbabwe Coalition kuchambembe kweAfrica, VaJoy Mabenge, vanoti zvakakosha kuti Zimbabwe izadzikise zvido zvevana vayo kwete kuda kungonongedza zvigunwe kune vekunze. Asi sachigaro weZanu-PF kuBritain, VaNick Mangwana, vanoti zvirango zveAmerica zvauraya nyika. No media source currently available  	https://www.voashona.com/a/zimbabwe-matongerwo-enyika/3305517.html
business	ARTUZ neZHDA Dzoronga Kusvitsa Nyunyuto Pamusoro peMihoro kuHurumende	Sangano revarairidzi vekumaruwa reAmalgamated Rural Teachers Union of Zimbabwe rinoti neChipiri riri kusvitsa gwaro renyunyuto kuboka rePublic Service Commission richizivisa kuti rinoda kuti nhengo dzaro dzipiwe mazuva mana ekunotora mari dzavo kumabhanga kubva nemusi weMuvhuro pachatambira varairidzi mihoro yavo. Vanoona nezvekurongwa kwemabasa musangano iri, VaPride Mukono, vanoti vari kukurudzirawo nhengo dzavo kuti dziratidzirewo nemusi weChishanu svondo rino kuburikidza nekuburitsa panze homwe nemidhebhe nemarokwe. VaMukono vanoti iyi ndiyo chete nzira yekuratidza nayo hurumende kuti homwe dzavo hadzina mari sezvo mari dzavari kutambiriswa dziri shoma zvikuru. Vanoti mari dziri kutambirwa nevarairidzi dzave shoma nezvikamu makumi mashanu kubva muzana nekuda kwekukwira kwemitengo yezvinhu, asi mihoro isina kwairi kuenda. Vana chiremba vari musangano reZimbabwe Hospital Doctors Association vari kurongawo kuendesawo gwaro renyunyuto kumakurukota ezvepfumi, hutano, pamwe nekubhodhi rinoona nezvehutano reHealth Services Board. Munyori mukuru wesangano iri, Doctor Alloys Muzvaba, vaudza Studio 7 kuti vari kunyunyutawo nekuderera kwemari dzavanotambiriswa zvichienzaniswa nekukwira kwemitengo yezvinhu. Sangano ravanachiremba iri rakaburitsawo gwaro rinoti mihoro yavana chiremba vanoshanda muzvipatara zvehurumende yaderera nezvikamu zana kubva muzana kudzika kuenda pamadhora mazana matatu nemakumi mashanu pamwedzi. Sangano iri rinoti riri kukurudzira hurumende kuti igadzirise nyaya iyi nekukasika kuitira kudzivirira kuramwa mabasa kwavanachiremba nyika yose, izvo zvinozokanganisa nyika yose. Doctor Muzvaba vati sangano ravo riri kukwenenzvera gwaro iri, vachiti panosvika kupera kwesvondo vanenge vari svitsa kwarinofanirwa kuenda. No media source currently available  	https://www.voashona.com/a/zimbabwe-politics-teachers-civil-servants/4043280.html
sports	Vatsigiri vemaWarriors Vofara neGadziriro yeMakwikwi eAfrica Nations Cup	Chikwata chemaWarriors chiri kuratiza kuti chiri munzira yakajeka apo chakananga kumakwikwi e2017 Africa Cup of Nations. Chikwata ichi nezuro chakadambura maTaifa Stars ekuTanzania 3-0 mumutambo wekuenzana masimba, izvo zvirikugutsa veruzhinji kuti maWarriors achanokwikwidza zvine mutsindo kuAFCON. Vanhu havana kuuya kunhandare sezvaitarisirwa asi vashoma vacho vaivemo vakanakidzwa nematambiro echikwata chavo icho chakawana zvibodzwa kubva kuna Knowledge Musona, Nyasha Mushekwi pamwe naMathew Rusike. Zvakabuda pamutabo uyu zvakakosha kumaWarriors kwete mugadziriro yavo yeNations Cup chete asi muma Fifa World rankings zvekare sezvo veFifa vanoshandisa mitambo yakadai kugadzira mamiriro ezvikwata muhurongwa hwepasi rese. Mutsigiri weDynamos VaObert Masvotore vanoti zvakaitika neTanzania zvinobatsira kutyisidzira zvikwata zvanga zvichitarisira Zimbabwe pasi kuma Africa Cup of Nations vachiwedzera ivo kuti ikozvino Zimbabwe iri kuenda kuGabon iinechiremera. Aimbotambira maWarriors neCaps United Alois Bunjira anoti kukunda kwemaWarriors zvinhu zvinofadza zvikuru achiti ivo semaonero ake tarenda rakazara muchikwata chenyika ichi. Mutsigiri weCaps United VaShingirai Mthombeni varikudada nemaitiro emaWarriors vachiti ivo dai varamba vakadai kusvikira pachapera maAfrica Cup of Nations finals. Mutambo weTanzania wauya svondo rimwechete maWarriors achangobva kukunda Zambia 1-0. Asi Bunjira anoti pachine zviviri kana zvitatu zvinoda kugadziriswa maWarriors asati ave kurota zvekutora mukombe wemuAfrica. Pamusoro pevatambi vakabva kunze kwenyika, murairidzi wemaWarriors Kalisto Pasuwa akashandisawo vatambi vanotambira zvikwata zvemuno vakaita saHardlife Zvirekwi weCaps United, Teenage Hadebe weChicken Inn pamwe na Tatenda Mukuruva weDynamos, avo arikuongorora kuti angaende navo here kuma fainari. Pasuwa anoti ari kuda mimwe mitambo miviri kana mitatu yekuedzana masimba kuti akwanise kugadzira chikwata chakasimba icho achaenda nacho kuGabon. Mutungamiri weZifa VaPhillip Chiyangwa vakavimbisa mitambo nezvikwata zvine mukurumbira muAfrica zvakaita seEgypt neIvory Coast maWarriors asati asimuka kuenda kumaAfrica Cup of Nations. Asi vatsigiri venhabvu vanoti zveZIFA kutenda maruva wadya chakata. 	https://www.voashona.com/a/zimbabwe-matongerwo-enyika/3595277.html
