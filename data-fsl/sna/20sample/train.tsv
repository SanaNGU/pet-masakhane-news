business	Varairidzi, VanaChiremba, naVanaMukoti Voramwa Mabasa	Sangano rinomirira vadzidzisi vekumaruwa reAmalgamated Rural Teachers Union of Zimbabwe kana kuti ARTUZ rinoti nhengo dzaro zhinji hadzina kuenda kumabasa nhasi zvichitevera kurudziro yesangano iri yekuti varairidzi vasaende kumabasa vachitsutsumwa kuhurumende nemari dzemihoro. ARTUZ inoti nhengo dzayo dzakawanda nhasi dzaswera dzichidziya mushana kudzimba dzisiri pabasa zvichitevera kurudziro yesangano iri yekuti nhengo dzaro dziramwe mabasa kubva nhasi kusvika neChishanu nepamusana pekushomeka kwemari dzemihoro dzavari kutambiriswa nehurumende. Sachigaro weARTUZ mudunhu reHarare, VaMunyaradzi Masiyiwa vaudza Studio 7 kuti vadzidzisi vasina kuenda kumabasa nhasi vanodarika zvikamu makumi mana kubva muzana. Mutungamiri weARTUZ, VaObert Masaraure vatiwo vachatora matanho akasimbarara kana hurumende ikaramba yakaisa zvimiti munzeve isiri kuda kuvabhadhara nemadhora ekuAmerica. Zvichakadai, mumwe mubereki ane mwana anodzidza pane chimwe chikoro chiri kuGoromonzi mudunhu reMashonaland East, Amai Tinotenda Kahari, vaudza Studio 7 kuti hurumende inofanira kugadzirisa nhuna dzevarairidzi nekukasika kuitira kuti vana vasarasikirwe nedzidzo. Zvichakadai, mutungamiri werimwe sangano revadzidzisi reProgressive Teachers Union of Zimbabwe, VaTakavafira Zhou, vati nhengo dzesangano ravo dzichatangawo kuramwa mabasa svondo rinouya. VaZhou vati sePTUZ vachataurawo nevemamwe masangano anomirira vashandi vose vehurumende kuti vaite muonerapamwe sechuma chemuzukuru. Mutungamiri weZIMTA VaRichard Gundani vanotiwo havasi kufara nemari dzavari kutambiriswa. Zvichakadai, gurukota rezvedzidzo, VaPaul Mavhima vaudza Studio 7 parunhare kuti homwe yehurumende yakabooka zvekuti hurumende haikwanise kubhadhara varairidzi nemari yekunze kana kuvawedzera maRTGS parizvino. Vati zvakawanda zvine chekuita nekuwedzerwa kwemari dzemihoro yevashandi vehurumende tibvunze kugurukota rezvemari VaMthuli Ncube avo vatisina kukwanisa kubata panharembozha yavo. Mutauriri weHealth Apex Council VaPanganai Chivese vanoti vanachiremba, vanamukoti nevamwe vashandi vehurumende vatotanga kuramwa mabasa nezuro. Vati vashandi vakawirirana kuenda kumabasa kaviri pazuva asi vachiita zvekuchinjana. Vayambira kuti hurumende ikasagadzirisa zvichemo zvavo havasi kuenda kubasa vose svondo rinouya. Vati health Services Board iyo tisina kubata yati hurumende yakanzwa chichemo chavo uye iri kuyedza kuchigadzirisa. Sangano rinomirira vashandi munyika reZimbabwe Congress of Trade Unions kana kuti ZCTU rinoti mushandi anotambira mari iri pasipasi anofanira kutambiriswa mazana matanhatu emadhora ekuAmerica sezvo zvinhu zviri kuramba zvichiwedzerwa mutengo muyika. No media source currently available  	https://www.voashona.com/a/varairidzi-vanachiremba-navanamukoti-voramwa-mabasa-/4964232.html
sports	Musona asiya kutambira maWarriors	  MUTAMBI wenhabvu Knowledge Musona nhasi asendeka shangu dzake dzekutambira chikwata chenyika cheZimbabwe Warriors.   Pachinyorwa chaatumira, Musona uyo ange ari mutungamiri wevatambi vemaWarriors ati ave kusiya kuti ape nguva kuchikwata chake cheAl-Tai pamwe nekupa vamwe vatambi mukana wekutambirawo maWarriors.   “Mhuri yeZimbabwe, nhasi ndokuzivisai kuti ndamira kutambira chikwata chedu chenyika chemaWarriors. Danho iri handina kuritora nyore sezvo ndange ndave nemakore 12 ndichimirira nyika yangu, iyo ndakatanga kutambira musi wa3 Kurume 2010, mumutambo uyo takasangana neSouth Africa.   “Ndave kusiya kuti ndipe nguva kuchikwata changu pamwe nekupa vamwe vatambi mukana wekumirira maWarriors.   “Ndichagara ndine ndangariro yekutambira nyika yangu ndichienda kumitambo yakaita seyeAFCON neCOSAFA Cup, nekurwira kuenda kuWorld Cup.   “Chimwe chikuru kupihwa chiremerera chekuve kaputeni kwemakore mashanu adarika,” adaro Musona.   Mutambo wekupedzisira waMusona achitambira maWarriors waive wekuAFCON musi wa18 Ndira wekuCameroon apo maWarriors akakunda Guinea 2-1 mumutambo uyo akanwisa chibodzwa chekutanga.	https://www.kwayedza.co.zw/musona-asiya-kutambira-mawarriors/
health	Zimbabwe Yosimbaradza Mitemo yeCovid-19 Lockdown	Hurumende inoti yadzosa mitemo yose yakashandiswa pakatanga kubuda chirwere cheCovid-19 gore rapera sezvo huwandu hwevanhu vari kuramba vachibatwa pamwe nekufa nechirwere cheCovid 19 huri kuramba huchikwira munyika. Vachitaura nevatori venhau muHarare mushure memusangano wedare remakurukota ehurumende, gurukota rezvekubudiswa kwemashoko, Amai Monica Mutsvangwa, vakati hurumende yadzosa mirawu yose yekuona kuti vanhu vatevedzera zvose zvinodiwa kuitira kurwisa denda reCovid-19 iro riri kuramba richikura munyika. Vakati vanobatwa nemhosva yekutyora mitemo yakatanga kushandiswa gore rapera, vacharangwa zvakasimba, uye vane mabhizinesi anotyora mitemo iyi, vachatorerwa marezenisi avo. Amai Mutsvangwa vakatiwo pane vanhu vari kurwara nechirwere cheCovid-19 mazana matatu nemakumi mashanu nevapfumbamwe vari muzvipatara zvehurumende, avo vari kushandisa zvikamu makumi maviri nechimwe kubva muzana chenzvimbo dzakachengeterwa kuti dzishandiswe nevarwere veCivid-19 muzvipatara zvehuruymende. Amai Mutsvangwa vakati makurukota ehurumende akatenderera nzvimbo dzakasiyana siyana achiona nzvimbo dziri kusangana nematambudziko anosanganisira zvekushandisa, kushomeka kwevashandi vezvehutano, kushomeka kwemweya unobatsira kufema varwere, kana medical oxygen nezvimwe. Amai Mutsvangwa vakatiwo dare remakurukota rakurudzira kuti bazi rezvemari riwanise nechimbi chimbi mari inoita mamiriyoni mazana matatu nemakumi matanhatu nemasere kana kuti 368 million RTGS kuti ishandiswe mukuona kuti vanhu vatevedzera mitemo yeLockdown Asi munyori anoona nezvehutano muMDC Alliance, uye vakambove gurukorta rezvehutano muhurumende yemubatanidzwa, Doctor Henry Madzorera, vanoti matambudziko ari kutaurwa nehurumende akagara ariko huye hurumende ingadai yakagadzirisa matambudziko aya. VaMadzorera vanotiwo vanokatyamadzwa nehuwandu hwevarwere veCovid-19 vanonzi vari muzvipatara vachiti zvimwe zvipatara zvakatozara kare nevarwere ava. Zvipatara zvehurumende zvakawanda pamwe nedzimwe nzvimbo dziri kuchengeterwa varwere veCovid-19 dzinonzi hadzina mweya wekubatsira kufema, medical oxygen, varwere veCovid-19 vanenge varwarisa. No media source currently available 	https://www.voashona.com/a/zimbabwe-govt-imposes-original-lockdown-regulations/5956185.html
health	VaChiwenga Vokurudzira Kuti Vanhu Vangwarire Covid-19	Mutevedzeri wemutungamiri wenyika, VaConstantino Chiwenga, vanoti veruzhinji vanofanirwa kuramba vakangwarira kurwisana nechirwere cheCovid-19 sezvo chiri kuramba chichitekeshera pasi rose. Vachitaura semunyarikani pakuparura chirongwa Covid-19 Charity Cycling Campaign muBulawayo, VaChiwenga vati veruzhinji munyika havachakoshesi kutevedzera zvinokurudzirwa kuitwa nevehutano pakudzivirira kutapuriranwa kwehutachiwana hwecoronavirus uho hunokonzera chirwere cheCovid-19. VaChiwenga, avo vanovewo gurukota rezvehutano, vati Covid-19 iri kudzoka nehukasha kunyanya kunyika dzekumadokero vakayambira veruzhinji kuti vasaite sekuti chirwere ichi hachisisiko. VaChiwenga vati zviri kubuda pakuongorora chirwere cheCovid-19 munyika zvinoratidza kuti huwandu hwevanhu vanobatwa nechirwere ichi munyika huri kukwira kupfuura huwandu hwevanhu vanobatwa nechirwere ichi vabva kunze kwenyika. Vati muAfrica, South Africa ndeimwe yenyika dziri kubatwawo nechirwere ichi vakatiwo sezvo zvizvarwa zvemuZimbabwe zvakawanda zviri muSouth Africa, zvakakosha kuti veruzhinji vangwarirewo chirwere ichi. VaChiwenga vati muBulawayo kunyanya dambudziko rekushaikwa kwemvura rinoisa vanhu panjodzi yekubatwa nechirwere cheCovid. Vati hurumende iri kuita zvose zvainogona kuti igadzirise dambudziko iri asi havana kutsanangura zvizere. Vanhu gumi nevanomwe vachachovha mabhasikoro kubva muBulawayo vachienda kuHarare senzira yekukurudzira veruzhinji kuzvidzivirira kubva kuchirwere ichi. Mukuru wesangano reRotary Club International muBulawayo, VaAlbert Mkandla, avo vakabatsira kuronga chirongwa ichi vaudza Studio7 kuti vaona iyi iri nzira inogona kubatsira kuti vanhu varambe vachikoshesa kudzivirira chirwere cheCovid-19. Gurukota rezvemitambo, Muzvare Kirsty Coventry, pamwe nemutevedzeri wegurukota rezvemaindasitiri, VaRaj Modi, vabatana naVaChiwenga mukusangana nevachachovha mabhasikoro ava mushure mekunge mutevedzeri wemutungamiri wenyika vaparura chirongwa ichi. Mumwe wevachovhi vemabhasikoro ari muchirongwa ichi, Nqobani Gatsheni, ati ari kufara zvikuru kuve muchirongwa ichi chekukurudzira veruzhinji kuti varambe vachirwisa chirwere cheCovid-19. Vachovhi ava vachabva muguta reBulawayo mangwana mangwanani uye vanotarisirwa kusvika muHarare mushure memazuva matanhatu. Zimbabwe yave nevanhu mazana maviri nemakumi mashanu nevashanu vafa nechirwere cheCovid-19, uye vanhu zviuru zvisere nemazana matanhatu nemakumi mapfumbamwe nevatanhatu, vakabatwa nechirwere ichi munyika yose. No media source currently available 	https://www.voashona.com/a/zimbabwe-vice-president-warns-people-against-complacency/5659910.html
health	Nhengo dzeParamende Dzonwa Mushonga Unodzivirira Korera	Nhengo dzeparamende dzapihwa mishonga yekudzivirira korera senzira yekukurudzira kuti vaparidze kunzvimbo dzavo nyaya yekudzivirira chirwere chekorera. Mukuru anoona nezvezvirwere zvekutapurirana mubazi rezvehutano, Dr Portia Manangazira, vaudza Studio7, kuti vafara chose kuti nhengo dzeparamende dzange dzichida kuziva pamusoro pekorera nezvimwe zvirwere zvemudumbu. Vatiwo vanovimba kuti nhengo dzeparamende dzichavabatsira kusvitsa mharidzo yavo kumachechi anorambidza nhengo dzawo kuti dzinwe mishonga yekudzivirira zvirwere. Imwe nhengo yeparamende zvakare vari sachigaro weMDC inotungamirwa naVaNelson Chamisa, Muzvare Tabitah Khumalo, vaudza Studio7 kuti vachakurudzira vanhu munharaunda dzavo kuti vaitewo sazvavaita nhasi. Mumiriri weMbizo, VaSettlement Chikwinya, vatiwo vatora mushonga senzira yekukurudzira vanhu vemunzvimbo kuti vazvidzivirire kukorera. Nynzvi munyaya dzehutano dziri kukurudzira veruzhinji kuti vamwe mushonga wekudzivirira korera, uyo uri kupihwa pachena. Zimbabwe yakatarisana nedambudziko rechirwere chekorera icho chinorapika nyore. Chirwere ichi chakauraya vanhu vanodarika zviuru zvina muna 2008, uye vanhu vanodarika zviuru makumi mapfumamwe vakabatwa nechirwere ichi.	https://www.voashona.com/a/zimbabwe-legislators-take-cholera-vaccines/4608176.html
sports	WARRIOR AFCON 2019: DeMbare 0, Bosso 0	ZVIKWATA zvinoti Dynamos FC neHighlanders hazvina kana mutambi mumwechete akasarudzwa kuti anotambira maWarriors kumakwishu eAfrica Cup of Nations (Afcon) pamwechete neCosafa Cup izvo zvasiyana nakare apo zvaibura vatambi vakawanda vaive shasha vaitambira chikwata chenyika ichi.   Kubva kare, DeMbare neBosso ndizvo zvaive zvikwata zvikuru muZimbabwe asi parizvino zvinotaridza kuti masamba asiyana sezvo matambiro ezvikwata izvi muPremier Soccer League adzikira zvikuru.   Kune zvimwe zvikwata izvo zvainonekwa sezvidiki zviri kutamba nhabvu inonwisa mvura.   Semuenzaniso, Herentals FC ine mutambi wayo Richard Hachiro ari muchikwata chemaWarriors,  Yadah Stars ina Leeroy Mavhunga kozoti Chapungu ina Talbert Shumba neFC Platinum ina Lawrence Mhlanga.   Svondo rino, Kwayedza yakaita hurukuro nevakuru veBosso neDeMbare pamusoro pekudzikira kwaita zvikwata izvi munyaya dzenhabvu.   Sachigaro weHighlanders – Kenneth Mhlophe – anoti ivo sechikwata vari panguva yekuvaka izvo vakatanga gore radarika.   Anoti chikwata chavo ndicho chimwe chine vatambi vechidiki muPSL saka makore anotevera vanogona kubura vatambi vakawanda vachazotambira maWarriors.   “Isu tiri panguva yekuvaka zvakatanga gore radarika, izvi zvinozivikanwa nemunhu wese, vatambi vedu vachiri vechidiki.   “Kutaura kuno tine vatambi vaviri vakashevedzwa kuchikwata chemaUnder-23 saka zvinorakidza kuti tiri kufamba negwara chairo,” anodaro.   Anoenderera mberi achiti Prince Dube – uyo akashavedzwa kumaU-23 – ane ramangwana rakanaka.   “Tina Prince Dube, mutambi ane tarenda rinonwisa mvura. Akaenda kuSouth Africa akanokanganiswa ikoko sezvo aisatambiswa asi akadzoka tiri kumubika patsva, gore rinotevera muchamuona ari kumaWarriors.   “Iye zvino ari kumaU-23, kutoshevedzwa ikoko kunorakidza kuti varairidzi vemaYoung Warriors vanozviziva kuti ane tarenda rinodadisa,” anodaro Mhlophe.   Maneja weDeMbare – Richard Chihoro – anoti chikwata chavo gore rino chakavakwa patsva saka vatambi vavo vachiri kumbodzidzana.   “Zvamunongoziva isu gore rino takatenga vatambi vatsva saka vange vachiri kumbodzidzana, mukatarisa matambiro atiri kuita vave kuita vachibatana, vachigona uye vachisimuka.   “Zvinonetsa kuti vangotanga nekupinda musquad asi tinoziva kuti munguva inotevera kuDeMbare kuchabva vatambi vakawanda vachienda kumaWarriors. Hazviite kuti kushaye vatambi vanobva kuDeMbare vachienda kumaWarriors, kana chikwata chedu changobatana vakawanda vachaenda,” anodaro Chihoro.   Paakabvunzwa neKwayedza kuti pavatambi vari muchikwata chavo parizvino ndevapi vaanofungira kuti vanogona kukwana kumaWarriors, Chihoro anoti, “Parizvino kutaura chokwadi hapana mutambi watinaye anokwana kumaWarriors.”   Zvakadai, nemusi weMugovera uno maWarriors achatanga kurwira kuchengetedza mukombe wavo weCosafa Cup apo achasangana nechikwata chichapedza chiri pamusoro muboka reGroup A kuDurban, kuSouth Africa.   Chikwata chaSunday ‘Mhofu’ Chidzambwa chiri kushandisa makwishu aya segadziro dzemutambo weAfcon uyo uchatanga nemusi wa21 Chikumi apo maWarriors achasangana neEgypt.   Mumakwishu ekupedzisira eAfcon ayo akaitirwa kuGabon mugore ra2017, DeMbare yaive nevatambi vaviri vaive muchikwata chemaWarriors vaiti Tatenda Mkuruva uyo aive mubati wepagedhi naElisha Muroiwa uyo aivhara bhora pamwechete naCosta Nhamoinesu.   Bosso yakapedzisira kuita vatambi vakapinda muchikwata chemaWarriors mugore ra2017 apo paiva naPrince Dube naHonest Moyo avo vakatakurwa naMhofu kuenda kuCosafa Cup. Muchikwata ichi maive zvakare naOcean Mushure weDynamos uyo akatamba zvainwisa mvura.	https://www.kwayedza.co.zw/warrior-afcon-2019-dembare-0-bosso-0/
health	Nyanzvi yeHutano hwePfungwa Yokurudzira Kutsigirwa kweVarwere vePfungwa neVehukama	Imwe nyanzvi yezvehutano hwepfungwa inoti zvakakosha chose kuti vanhu vane dambudziko rehutano hwepfungwa vapiwe rutsigiro nevanhu vari pedyo navo kuitira kuvabatsira kuti vakwanise kurarama munharaunda dzavagere. Doctor William Guri, avo vanoshanda neboka rezvehutano hwepfungwa kuvana vadiki kuBritain, vanoti basa ravo ndere kupa rutsigiro muzvikoro, kuvana, kuvadzidzisi nekuvabereki, nechinangwa chekuti vana vakwanise kuwana rutsigiro vachiri vadiki kuitira kuti vazokura vakasimba muhutano hwavo hwepfungwa. Doctor Guri vanoti basa rehutano hwepfungwa rinogona kuonekwa nevamwe sebasa risina kukosha, asi ibasa rakaskosha kwazvo rinofanirwa kutsigirwa nedzihurumende pamwe neveruzhinji. Vanoti pane zvakawanda zvinokonzera kuti munhu arware nepfungwa, zvinosanganisira kuomerwa nehupenyu, hurwere hweshuramatongo hweHIV/AIDS, kana kushaya basa chaiko. Doctor Guri vanotiwo ongororo dzavari kusanganawo nadzo dziri kuratidza kuti chirwere chiriko iye zvino ichi che Covid-19, chiri kukonzerawo zvakare kuti vanhu vakanganiswe hutano hwepfungwa kuburikidza nekugara vanhu vakavharirwa mudzimba vasingasangane nevamwe kungava kumabasa, kunzvimbo dzekudyira, kana kumitambo. Vanotiwo murwere weCovid-19 kana akasashanyirwa kuchipatara nehama neshamwari, anogona kukanganisika pfungwa zvakare. No media source currently available 	https://www.voashona.com/a/zimbabwe-diaspora-mental-health-doctor-william-guri/5540503.html
health	Madzimai Anoshanyira South Africa Onyunyuta neKurambidzwa Kupinda neMapiritsi eKuronga Mhuri	Madzimai ari kushanya kuSouth Africa haasi kufara nekutorerwa mapiritsi ekuronga mhuri kwaari kuitwa nevashandi vanoona nezvekupinda nekubuda kwevashanyi muSouth Africa. Madzimai aya anoti ari kubvumirwa kupinda nepakiti imwechete iyo inenge iyine mapiritsi anokwana mwedzi mumwechete. Madzimai aya anoti izvi zvinoita kuti azopedzesera oshandisa mapiritsi ekuronga mhuri ekuSouth Africa ayo vakawanda vanoti anovarwarisa zvinosanganisira kubuda ropa kwenguva yakareba. Amai Getrude Tarumbwa, avo vanodzidzisa kuPretoria, vanoti kurambidzwa mapiritsi akawanda anovakwanira kunozovamanikidza kunwa mapiritsi ekuSouth Africa ayo anovarwarisa, uye kubuda ropa rakawanda. Amai Tarumbwa vanoti munhu anofanirwa kubvumirwa mapiritsi anoenderana nenguva yaanenge abvumirwa kugara muSouth Africa. Izvi zvinotsigirwa naAmai Patricia Zuze, avo vanoenda kunotengesa zvinhu zvakaita semidziyo yemumba yakagadzirwa nemiti kuSouth Africa. Amai Zuze, avo vanogara mwedzi miviri kana mitatu vachitengesa, vanoti kutorerwa mapiritsi kutyorerwa kodzero dzavo uye vanozomanikidzwa kunwa mapiritsi ekuronga mhuri ekuSouth Africa avanoti anovarwarisa. Nekuda kwekurambidzwa kwemapiritsi akawanda pabhodha, mamwe madzimai ave kuita bhizinisi rekuenda nemapiritsi achinotengesera zvizvarwa zvemunyika zviri kuSouth Africa. Pakiti rimwe chete, iro rinopihwa pachena munyika rinotengeswa nemari iri pakati pemaRands zana nemakumi mashanu nemazana maviri zvichienderana nekuti munhu ari kuatengesera kunzvimbo ipi muSouth Africa. Amai Roselyne Chitani mumwe wemadzimai anotengesa mapiritsi ekuronga mhuri kuSouth Africa. Vatyairi vemabhazi anoenda kuSouth Africa vanoyambirawo vanhu vavanenge vakatakura zvinhu zvisingabvumirwe kupinda munyika iyi kuitira kuti vasazobatwa vachinzi vari kutakura vanhu vanopinda nezvinhu zvisingabvumirwe. Mutyairi webhazi reFirst Class, VaFrank Muguti, vachiyambira vashanyi vechidzimai kuti vasatakure mapiritsi ekuronga mhuri akawanda. Zvinhu zvakaita semufushwa, manhanga, nzimbe muriwo hazvibvumirwe kupinda nazvo pabhodha. Munhu anowanikwa nazvo anotorerwa uye haazobvumirwa kupinda munyika iyi musi waanenge abatwa. Munyori mubazi rezvehutano, Brg Gerald Gwinji, vanoti vachaongorora nyaya iyi vachiti hazvisi pamutemo kuti vanhu varambidzwe kana kuita zvinotadzisa kuti munhu atore mushonga wake sezvinenge zvataura chiremba. Hatina kunzwa divi reSouth Africa panyaya iyi. No media source currently available 	https://www.voashona.com/a/zimbabwe-south-africa-health-family-planning/4590908.html
health	Dzidziso yeNhomba yeCovid-19 Yokurudzirwa Kupihwa Veruzhinji	Mukuru wesangano riri kudzidzisa veruzhinji nezvechirwere cheCovid-19 rePerch Media, VaCollen Magobeya, vanoti vapedza kubayiwa nhomba dzavo mbiri vachiti semunhu anoshanda neveruzhinji zvinovabatsira kuti vasatapurirwa kana kutapurira vamwe chirwere. VaMagobeya vanoti havo dzidziso ichiri kudiwa kuitira kuti veruzhinji vanzwisise nezvenhomba iyi kuitira kuti chirwere ichi chisadzoke zvakare zvine hukasha. Zimbabwe ine hurongwa hwekubaya nhomba yeCovid-19 vanhu vanosvika mamiriyoni gumi. Asi vanhu vabayiwa nhomba iyi kusvika pari zvino vachiri vashoma zvichienzaniswa nevanotarisirwa kunge vabayiwa. Mukuzeya nyaya iyi, tabata VaMagobeya. No media source currently available     	https://www.voashona.com/a/zimbabwe-experts-urge-govt-to-disperse-more-information-on-vaccines/5843753.html
health	National Aids Council Yobatsira Vagari vemuBulawayo Pachena	Vamwe vanhu vanogara kunze kweguta reBulawayo nemusi weChina vakaongororwa ropa, chirwere cheshuga, maziso nezvimwe pachena pasi pechirongwa cheNational Aids Council. Chirongwa ichi chakaitwa kunzvimbo yeRobert Sinyoka Primary School kunze kweguta reBulawayo pasi pechirongwa cheNational AIDS Council chekukurudzira veruzhinji kuti vaongororwe ropa ravo. Mukuru weLuveve District Aids Awareness Committee Amai Priscilla Mac-Isaac vakaudza Studio 7 kuti chirongwa ichi chaitwa neNAC ichishanda nemamwe masangano akasiyana-siyana, uye chakanangana nevanhu vanoonekwa vari panjodzi yekutapurirwa hutachiwana hweHIV. Vamwe vevanhu vakauya kuchirongwa ichi vakakwanisa kuongororwa ropa ravo pamwe nezvimwe vakati vakafara nechirongwa ichi sezvo chakaunzwa kwavari. Mumwe wevanhu vakabatsirwa ndemumwe wevechidiki anonzi Thomas Nyoni uyo ati anoziva kuti zvakakosha kuti munhu azive kuti ropa rake rine hutachiwana hweHIV here kana kuti kwete. Asi ati vanhu vakawanda vemunharaunda yenzvimbo yeRobert Sinyoka vanotadza kuita izvi nekuti vanoshaya mari yekuenda kuzvipatara zviri pedyo. Izvi zvakatsigirwawo nemumwe musikana uyo angoda kudeedzwa nezita rekuti Patience. Muzvare Margaret Mucheki avo vati vakabatwa nechirwere chemaziso chinonzi glaucoma vati vafarawo kuti vakwanisa kutariswa maziso avo pachena. Amai Mac-Isaac vati veNAC vave kugara vachiita zvirongwa zvekuenda muvanhu senzira yekukurudzira veruzhinji kuti vazive pavamire mairirano nehutachiwana hweHIV/ Aids. Pachirongwa ichi painge paine mamwe masanganowo akasiyana-siyana anosanganisira veZimbabwe National Family Planning Council avo vange vachidzidziswawo nezvekuronga mhuri kuchishandiswa nzira dzekudzivirira kubata pamuviri dzakasiyana-siyana. Mamwe masangano akadai seJustice for Children Trust neChildline vange varipowo vachidzisa vanhu pamusoro pekodzero dzevana uye nezvekudzivirira kushungurudzwa kwevana. No media source currently available 	https://www.voashona.com/a/zimbabwe-matongerwo-enyika/3943290.html
business	Chizvarwa cheZimbabwe Chiri muAmerica, VaNdenda, Vobata Pamwe neMasangano Akawanda muKusimudzira Vechidiki neNharaunda kuZimbabwe	Muchirongwa chedu chatinotarisa zviri kuitwa nevana veZimbabwe vari kunze kwenyika, svondo rino tine hurukuro naVaInnocent Ndenda vari mudunhu reTexas muAmerica asi vachibva kuHwedza mudunhu reMashonaland East. VaNdenda, avo vakaenda kuAmerica muna 2016, vanoti kunyange hazvo vachishanda samaneja pane imwe kambani kwakare kuTexas, vakaramba vachienderera mberi nemabasa avo avaiita vachiri kumusha, ekubatsira vanoshaya pamwe nekusimudzira nharaunda yavanobva. Pari zvino vanoti vari kushanda nemasangano matatu anoti reMubatirapamwe Trust, iro rinobatsira vanenge vachishandisa zvinodhaka, reMakoni North District Association, rakanangana nenyaya dzebudiriro, pamwe nereGlobal Exchange Program, iro rinobatanidza vanhu vanobva kunyika dzakasiyanasiyana. VaNdenda vanoti shuviro yavo ndeyekuona vana veZimbabwe vachiisa misoro pamwe vosiyana nehumbimbindoga, vachiti chose chinezwi rekuti kubatana chinobudirira. Vanoti ivowo vane shuviro yekuti vange vachizorangarirwawo mune remangwana semunhu akabatsira mukushanda nevamwe kubatanidza vanhu kuti vavandudze magariro avo. No media source currently available 	https://www.voashona.com/a/6827335.html
politics	VaPromise Mkwananzi veTajamuka Vogariswa Mujeri	Mutauriri weTajamuka, VaPromise Mkwananzi avo vakazvipira kumapurisa nemusi weChishanu vave kugara mutirongo mushure mekunge mutongi wedare ramejastiriti muHarare ati haasi kunzwa zvakanaka akati nyaya iyi izonzwikwa neMuvhuro. VaMkwananzi vakaenda kunozvipira kumapurisa negweta ravo VaTrust Maanda vanova nhengo yeZimbabwe Lawyers for Human Rights kana kuti ZLHR. Rimwe rinova nhengo yeZLHR, VaJerremiah Bamu vakaudza Studio 7 kuti pavakaenda kumapurisa ekuHarare Central neimwe nyaya yavanhu vakasungwa mukuratidzira kwemusi weChitatu, vakaudzwa kuti mapurisa ari kutsvaga VaMkwananzi uye Pastor Evan Mawarire veHash Tag This Flag. Mapurisa ainge ambobvunzurudzawo VaStern Zvorwadza avo vari kutungamirawo kuratidzira munyika. VaMkwananzi vakaudzawo Studio 7 kuti vainge vakazvipira kuenda kumapursa nekuti kuratidzira kwavari kuita kunotenderwa nebumbiro remutemo. Pastor Mawarire vakaudzawo Studio 7 kuti pane vanhu vari kuvafonera vachiva tyisidzira uye kuvatevera nekuuya kuhofisi yavo. Mapuria akasunga vanhu vanodarika mazana matatu uye ari kutsvaga kusunga vamwe nekuyedza kudzisiva kumwe kuratidzira kwadaidzirwa nemusi weChitatu nemusi wechina svondo rinouya. Vari kuratidziora vanoda kuti mutungamiri wenyika VaRobert Mugabe vaferefete vari kuita zvehuori zvikuru makurukota avo, kutambirisa vashandi vehurumende mari dzavo dzemihoro nenguva uye kubvisa mutemo uri kurambidza kupinda kwezvinhu munyika zvakaita sezvekuduya zviri kutengeswa nevanhu kuti vararame. Vamwe vari kutiwo VaMugabe ngavasiye basa nekuti vakundikana. Asi VaMugabe nemusi weChishanu vakave nemukana wekutaura nezvezvichemo izvi apo vakaita musangano kunhandare yeChipadze kuBindura asi vakangoti zvinhu zvaoma nekuti Zimbabwe yakatemerwa zvirango nevekunze. 	https://www.voashona.com/a/zimbabwe-matongerwo-enyika/3410649.html
business	Varairidzi Vanombomisa Kuramwa Mabasa Mushure meMusangano neHurumende	Varairidzi vanga vachiramwa mabasa vachida kuti hurumende igadzirise zvichemo zvavo zvemihoro nemari nekubatsirikana, vanoti vambomisa kuramwa mabasa uku mushure mekuvimbiswa nehurumende kuti iri kugadzirisa zvichemo zvavo nekukasika. Izvi zvinotevera musangano wechimbichimbi waitwa nevamiriri vevaraidzi vemasangano ose evarairidzi negurukota rezvedzidzo yepasi Muzvinafundo Paul Mavhima masikati. Nhengo yerimwe remasangano apinda mumusangano uyu, reProgressive Teachers Union of Zimbabwe, VaAbiot Moyo, avo vanomirira varairidzi vakaremara, vanoti masangano ose awirirana kuti vambopa hurumende mukana wekugadzirisa zvinhu, ivo vachimbomisawo kuramwa mabasa uku. VaMoyo vanoti vari kutarisira kusangana zvakare nevamiriri vehurumende pakati pesvondo rino. Vanotiwo hurumende yavavimbisa kuti vose vakanga vari pakuramwa mabasa havasi kuzotorerwa matanho sezvakanga zvamboziviswa neboka reCivil Service Commission, iyo yakanga yazivisa kuti vose vakaramwa mabasa vaizobatirwa mari dzemazuva avasina kushanda. Studio 7 haina kukwanisa kubata Muzvinafundo Mavhima kuti tinzwe divi rehurumende panyaya iyi. No media source currently available 	https://www.voashona.com/a/zimbabwe-teachers-economy-strike-abiot-moyo/4780519.html
politics	Vanopikisa Vanoti VaMliswa Ndivo Vanofanirwa Kumirira Hurungwe West Kwete VaGuzah	Zimbabwe Electoral Commission, ZEC, iri kushorwa zvakanyanya nemabatiro ayakaita sarudzo yemuHurungwe West, uko inoti VaKeith Guzah veZanu-PF vakasarudzwa zviri pamutemo kunyange hazvo vange vasiri mugwaro revavhoti. ZEC inoti VaGuzah vakakumbira kuti vabviswe kuMagunje vachienda kuHurungwe West asi pakaita matambudziko pakuita izvi zvakapa kuti izvi zvisaitwe. Asi ZEC inoti kubvumidza kwayakaita VaGuzah kuti vavhoterwe musarudzo yeHurumengwe West zviri pamutemo. ZEC yatendawo kuti VaGuzah havana kukwanisa kuvhota nekuda kwekuti zita ravo rainge risiri mugwaro revavhoti mudunhu iri. VaGuzah vaudza Studio 7 kuti hapana chavangataure panyaya iyi pari zvino. Asi vakakwikwidza musarudzo iyi vakazvimirira, VaTemba Mliswa, vanoti VaGuzah havafanire kunge vachimirira Hurungwe West nekuti mapepa avo avakashandisa pasrudzo iyi akange asina kumira zvakanaka. No media source currently available Mutungamiri webato reNational Constitutional Assembly, NCA, uye vari muzvinafundo panyaya yemitemo, VaLovemore Madhuku, vanoti mashoko eZEC anoshoresa zvikuru. VaMadhuku vanoti kana VaGuzah zita ravorakanga risiri mugwaro revavhoti zvinoreva kuti havana kodzero dzekuvhoterwa mudunhu iri izvo zvinopa kuti VaMliswa vagadzwe semumiriri wedunhu iri muparamende. No media source currently available    	https://www.voashona.com/a/zimbababwe-politics/2832909.html
sports	Tiri pa’tight’: Dynamos	  CHIKWATA cheDynamos chinoti kunyangwe zviite sei hachife chakabuda muligi reCastle Premiership zvisinei nekuti parizvino chiri panguva yakaoma apo chiri kuswedera pedyo nekuburitswa kuti chiende kunokwikwidza kuDivision One.   Mwaka wegore rino hausi kufamba zvakanaka kuchikwata ichi icho chinozivikanwa sechikuru munyika yese panyaya dzenhabvu sezvo chiine mikombe yakawanda yachakahwina yeligi nemimwe.   Asi matambiro ari kuita DeMbare mwaka uno haasi kugutsa zvaita kuti chive chimwe chezvikwata zvave kurwira kuti chisaburitswe muCastle Premiership.   Maneja weDynamos – Richard Chihoro – anotsidza kuti kunyangwe zviite sei DeMbare kana kuti Glamour Boys haife yakaburitswa muCastle Premiership uye ichatosunga dzisimbe mumitambo yayo yasara kuti ipone.   “Izvozvo manje ndizvo zvisingambofe zvakaitika. Kukutaurirai pachokwadi, Dynamos hapana kwainoenda, chinodiwa chete kuti tigadzirise pari kukanganisika chete.   “Tinofanirwa kungotaura nevakomana kuti vagadzirise pari kukanganisika chete tigosimukira. Rangarirai kuti ichi chikwata ndicho chakapedza chiri pechipiri mwaka wadarika nevatambi vachinacho, asi pane vashoma vakaita saChristian Epoupa vakazobva uye vamwe ndivo vari kutamba saka zvinogadzirika. Hatibude ipapo ndinoramba,” anodaro Chihoro.   Dynamos yasarirwa nemitambo misere kuti mwaka wa2018 upere uye pamitambo yose iyi iri kufanirwa kuhwina mina kuti isaburitswe muligi iri.    Mumitambo iyi, ichasangana nezvikwata zvinoti CAPS UNITED, Bulawayo Chiefs, FC Platinum, Black Rhinos, Herentals, Triangle United, Mutare City neNichrut.   Achibvuzwa kuti nhabvu yemuno ingazonakidze here kana Dynamos isisimo muPSL, Chihoro anoti,  “Hatingafunge nezvazvo nekuti hapana kwatiri kuenda, tiri kudzoka, gore rino range risiri redu chete.”   Kwayedza yakaitawo hurukuro nemukushi wemashoko weZifa, Xolisani Gwesela, ichida kunzwa kuti kana Dynamos ikaburitswa muCastle Premiership zvinokanganisa nhabvu yemuno here, iye ndokuti, “Hatisi n’anga kuno kuZifa, hatisi anagodobori, hatizive zvichaitika. Saka ngatitange taona kuti mwaka uchapera sei, tozotangira ipapo. Kana chikwata chichikwikwidza muPSL zvinorakidza kuti chikuru saka zvese zvinofanirwa kurwa kuti zvirambe zvirimo, kana chinenge chakurirwa munochiona nekuburitswa,” anodaro Gwesela.   Mutungamiri wevatsigiri veDynamos, Benjamin Munzira, anoti iye zvino yave nguva yekuti munhu wese anozviti anoda chikwata ichi achitsigire kuti morari yevatambi isimukire vagorwa semvumba varambe vari muPSL.    Anoti pakagara chikwata chavo pakashata chaizvo uye hachifanirwe kuve chiri ipapo.   “Iyi haisiriyo DeMbare yatinoziva, payave pakaoma, patambo chaipo inofanirwa kushanda nesimba kuti isimuke. Handizvo zvatinoitarisira kuti ive ichiita, saka zvinotoda kuti tibatane tose tinoti tinoda chikwata ichi chisimuke kubva pachiri.   “Vatambi vacho vari kuda kusimudzirwa saka zvinotoda isu vatsigiri tibatane tiwane zvatinovaitira kuvafadza kuti vasadzikire, shuwa iyi handiyo DeMbare yatinoziva,” anodaro Munzira.    Shasha pakutsigira nhabvu Chris ‘Romario’ Musekiwa anoti haatombode kufunga nezvekuburitswa kweDynamos muCastle Premiership achiti vamwe varairidzi vakamboirairidza kare vakaita saSunday Chidzambwa, Kalisto Pasuwa uye Moses Chunga ngavauye vabatsire Lloyd Mutasa mumitambo yasara kuti chikwata chake chisaburitswe muPSL.   Anoti pave kudiwa mushandirapamwe nekuti pachimire hapana kunaka uye hapasipo panotarisirwa kuti chinge chiri.   “Shasha dzakambotambira chikwata ichi uye vamwe vakambochirairidza vakaita saMhofu Chidzambwa naPasuwa ngavabatsire Mutasa nekuti basa iri harichade ari ega, zvave kutoda kubatsirana kuti basa rifambe mitambo yese yasara ihwiniwe chikwata chigare muPSL machakakodzera,” anodaro Romario.	https://www.kwayedza.co.zw/tiri-patight-dynamos/
politics	Amai Makarau Vanoramwa Kupinda Musangano Vachiti Vaneta neKunyombwa	Musangano wange wakarongwa neZimbabwe Electoral Commission nemapato ezvematongerwo enyika watadza kuitwa muHarare neChipiri mushure mekunge sachigaro weZEC, Justice Rita Makarau, vabuda mumusangano uyu vachiti vaneta nekubatwa neseri kweruwoko nemapato aya. Amai Makarau, avo vange vakatsamwa zvikuru, vaudza vamiriri vemapato aya, kuti semaonero avo, misangano yavanoita nemapato aya haisi kushanda nekuti nekudaro vachagara pasi seZEC voona kuti voita sei. Vati mapato aya anovashoropodza nekutaura zvisina kunaka pamusoro pavo mumapenhau nyaya dzinofanira kutaurwa mumusangano wakaita sewange uchifanira kuitwa neChipiri. Amai Makarau vapawo mapato muenzaniso wenyaya dzakabuda mumapenhau eThe Daily News pamwe NewsDay uye vati havasi kuzobvuma kuramba vachibatwa neseri kurowoko nemapato aya. Vatiwo musangano wanhasi wange usinei nekuda kuratidzira kuri kuda kuitwa mangwana nemamwe mapato ange auya kumusangano uyu. Amai Makarua vabva vaudza dzimwe nhengo dzeZEC nevashandi vekomisheni iyi kuti vabude muimba mange muchifanira kuitirwa musangano uyu ndokuenda kuhofisi kwavo vachisiya vamiriri vemapato aya vari vega. Asi izvi hazvina kufadza vamiriri vemapato ange auya kumusangano. Vamwe vamiriri vemapato aya vaudza Studio7 kuti zvaitwa naAmai Makarau kuvashora zvakanyanya uye vanofanira kuziva kuti vanobhadharwa nemari yemitero inobhadharwa neveruzhinji rweZimbabwe. Asi mushure mechinguvana, mapato aya azobvumirana kutuma nhume dzawo kunoita musangano naAmai Makarau muhofisi mavo. Vachitaura apo vapedza musangano naAmai Makarau, munyori mukuru weMDC – T, zvakare vari mutauriri wekomiti yemapato ezvematongerwo enyika panhaurirano neZEC, VaDouglas Mwonzora, vati vaudza Amai Makarau kuti vakapedzesera vaenda kumapepanhau nekuti ZEC yange isina kupindura tsamba yavo pamusoro pekutengwa kwemichina ye Biometric Voter Registration. Asi VaMwonzora vati vazobvumirana naAmai Makarau kuti vanofanira kuramba vachiita misangano nemapato aya asi panofanira kurongwa kuti hwaro hwekuti misangano iyi ichafamba sei. Asi dzimwe nhengo dzemapato aya dzakaita saVaKudakwashe Bhasikiti vePeople First, vati mapato aya anofanira kuchisiyana neZEC otsvaga imwe nzira yekuti sarudzo dzingafambiswa sei munyika. VaKizito Kuchekwaavo vanoshanda kubazi reCommisariat reZanu PF vati bato ravo haritsigiri zvaitwa nemasangano ari muNational Electoral Reform Agenda pamwe neCoalition for Democracy uye vati semaonero avo danho ratorwa naAmai Makarau rakanaka. Zvichakadai, veNERA vanoti pamvumo yavapihwa yekuratidzira, vanzi panofanira kuungana vanhu vasingadarike zviuru zviviri nemakumi mashanu uye havasi kubvumidzwa kufamba mumigwagwa. Mapurisa anoti vanhu ava vanofanira kuungana panhandareiri kuseri kweHarare International Conference Centre uye vanhu gumi chete ndivo vachabvunmidzwa kunosiya gwaro renyunyuto kuna Amai Makarau. Mapato ari muNERA anoti haasi kufara kuti hurumende yava kuda kutora hurongwa kwekutenga michina yeBVR kubva kuUnited Nations Development Fund sezvo achifungira kuti izvi zvinoita kuti hurumende ipindire mumafambisirwo esarudzo dza2018. No media source currently available 	https://www.voashona.com/a/zimbabwe-makarau-walks-out-of-meeting/3775874.html
sports	MaSoccer star aripi?. . . vamwe votambura, vamwe zviri kufaya	KUPERA kwemwaka wega-wega wenhabvu makore ese kunopihwa mubairo weSoccer Star of the Year kumutambi anenge atamba zvinonwisa mvura kudarika vamwe vose.   Vatambi vakagashidzwa mubairo uyu vanosanganisira George Shaya, Shacy Tauro, Moses Chunga, Peter Ndlovu, Wilfried Mugeyi naAgent Sawu uye vamwe vachingobva kuhwina mubairo uyu vakabva vawana mukana wekuenda kunotambira kunze kwenyika.   Asi makore adarika, vamwe vatambi vakahwina mubairo uyu vakakundikana kusvika kure mumutambo uyu. Mubvunzo unouya pakadai ndewekuti saka vanosarudza mutambi anozogachidzwa mubairo uyu vanovhotera mutambi chaiye here kana kuti kungosarudza wavanenge vachida?   Ongororo kubva mugore ra2010, inotaridza kuti vatambi vanoti Charles Sibanda (2010), Washington Arubi (2011), Denver Mukamba (2012), Tawanda Muparati (2013), Dennis Dauda (2014), Danny Phiri (2015), Hardlife Zvirekwi (2016) naRodwell Chingetere (2017) vakahwina mubairo uyu.   Pavatambi ava, vatatu chete vanoti Arubi, Mukamba naPhiri ndivo vakakwanisa kutengwa nezvikwata zvekuSouth Africa, asi Mukamba akadzoka mushure mekanguva kadiki. Charles Sibanda (2010)	https://www.kwayedza.co.zw/masoccer-star-aripi-vamwe-votambura-vamwe-zviri-kufaya/
business	VaNkosana Moyo Vanoti Huori, Kwete Zvirango, Ndizvo Zvauraya Nyika	Mutungamiri webato ronopikisa reAlliance for the People's Agenda kana kuti APA, Doctor Nkosana Moyo, vanoti nyaya yehuori kwete zvirango zvakatemerwa nyika ndiyo yakonzera kuti nyika ipinde mumadhaka mairi munyaya dzezvehupfumi. Doctor Moyo, avo vari kufamba vachisangana nevanhu pakutsvaga rutsigiro vasingaite misangano mukuru, vanoti vari kufara nezvavari kuita uye vanofunga kuti vachakunda musarudzo. VaMoyo vanotiwo havana hurongwa hwekubatana nemamwe mapato sezvo vachiti zviri kuvanhu veZimbabwe kuti vasarudze mutungamiri wavanoda kwete kuti vatungamiri vemapato vapanane zvigaro. No media source currently available 	https://www.voashona.com/a/vankosana-moyo-vanoti-huori-kwete-zvirango-hwauraya-nyika/4389891.html
business	Vakawanda Vanoti Kugadzikana kweHupfumi Hakuna Zvakuri Kubatsira Varombo	Dzimwe nyanzvi munyaya dzezvehupfumi dzinoti zvirongwa zvehurumende zvairi kuparura ichiti zviri kusimbisa hupfumi hwenyika, zviri kutopa kuti varombo vanyanye kushupika. Gurukota rezvemari, Muzvinafundo Mthuli Ncube, naGavhuna weReserve Bank of Zimbabwe, RBZ, Doctor John Mangudya, vakaparura zvirongwa zvavo zvemafambisirwo emari nehupfumi asi vachivimbisa kuti havasi kubuda mugwara ravari sezvo vachiti rinodzikamisa hupfumi. Zvirongwa izvi zvakatambirwa nenyanzvi munyaya dzezvehupfumi asi dzichiyambira kuti zvirongwa zvehurumende zvakawanda zvinenge zviri kusiya varombo vachinonga svosve nemuromo. Nyanzvi munyaya dzezvehupfumi, Muzvinafundo Gift Mugano, vanoti zakaturwa naVaMangudya zvakanaka chose panyaya yekusadhinda mari yakawanda uye kuwanise mari makambani kuburikidza nemusika wemari. Asi vakurudzirawo hurumende kuti iwedzere vashandi mari vachiti izvi ndizvo zvinosimudzira hupfumi hwenyika. Mashoko aya atsinhirawo neimwe nyanzvi munyaya dzezvemabhanga vari nhengo yeZanu-PF, VaGilbert Muponda, avo vanoti hurumende yakwanisa kudzikamisa mitengo, dhora remunyika nekusimudzira zvigadzirwa kumaindustry asi vachitsinhirawo nyaya yekuti vashandi vabhadharwe mari dzinovakwanira kuti vakwanise kutenga zviri kugadzirwa kumaindasitiri zvacho. Nyanzvi munyaya dzezvehupfumi vari mukuru wesangano reLabour and Economic Development Research Institute of Zimbabwe, Doctor Godfrey Kanyenze, vatiwo VaNcube vanofanira kuendesa mari kuzvirongwa zvekubatsira varombo munyaya dzedzidzo uye hutano sezvo vakawanda vari kutatarika nekuda kwekunzi vagare mudzimba vasingashande nekuda kwechirwere cheCovid-19. Vachitaura kumarinda eHeroes Acre nezuro, mutungamiri wenyika, VaEmmerson Mnangagwa, vakatiwo chinangwa chavo ndechekuti Zimbabwe inge yave nyika ine vashandi vakati wandei vanotambirawo mari dziri nani kana kuti upper middle-class economy mugore ra2030. Zimbabwe inoti iri kutarisira kuti hupfumi huchakwira nekuda kwegoho rakanaka regore rino asi nyaya yekupararira kwechirwere cheCovid-19 inonzi inogona kukanganisa zvakanyanya hupfumi sezvo vanhu vakawanda vasiri kuenda kumabasa. No media source currently available   	https://www.voashona.com/a/vakawanda-vanoti-kugadzikana-kwehupfumi-hakuna-zvakuri-kubatsira-varombo/5997673.html
sports	Bill Antonio atengwa kuBelgium	  BILL Antonio ari kuramba achinyora nhoroondo mumutambo wenhabvu muZimbabwe. Mutambi wechidiki weDynamos uyu atengwa nechikwata cheKV Mechelen chekuBelgium.   Antonio anotarisirwa kuenda kuchikwata chake chitsva kunosangana nevatambi vaachange achitamba navo kuchikwata chekuEurope ichi.   Ange achitarisirwa kuongororwa utano hwake asati anyorerana chibvumirano nechikwata ichi apo ave kutanga rwendo rwake rwutsva munhabvu aine makore 19 okuberekwa bedzi. Mutambi akadzidza paPrince Edward uyu akaonekana nechikwata chake cheDynamos ndokuudza vatori venhau kuti ari kutarisira kunodzidza zvakawanda kuBelgium.   Antonio akafarirwa neMechelen zvichitevera kutamba kwaakaita masvondo adarika apo aiongororwa. Paimbove nefungidziro yekuti mutambi uyu aigona kuzotengwa gore rinotevera munaNdira, izvo zvaigona kuzomutadzisa kuenda kuchikwata ichi izvozvi.   Asi Antonio ava kutarisirwa kunyora chibvumirano chake mukana wekutenga vatambi kuBelgium usati wavharwa. Audza vatori venhau kuti zvose zvauya kuburikidza nekushanda nesimba uye acharamba achishanda nemwoyo wake wose kuBelgium.   “Zvinhu zvose unofanirwa kutungamidza Mwari. Kuenda kuEurope ndichibva kuDynamos kuita kwaMari kubva pakutanga. Kunamata mazuva ose kunoita kuti zvinhu zviendeke,” akadaro Antonio.   “Rutsigiro rwandange ndichiwana kubva zuva rekutanga handirwukanganwe uye handimbokoshiwa mhuri yeDynamos. Zvaifadza kutamba ndakapfeka jezi ravo, zvinhu zvekuti mutambi wose anongoshuvira. “Iniwo nemakore angu kutambira Dynamos, zvinhu zvekuti handaimbofungira kuti zvichaitika kwandiri, asi unoona kuti naMwari zvose zvinoitika.   “Muupenyu mune zvitsauko zvakawanda, kuenda kwangu kuEurope kutanga kwechimwe chitsauko chitsva uye kuzadzikiswa kwezvishuviro zvemwoyo wangu.   “Ndinovimba kuti ndichabudirira. Mwari haambokurasise, unoziva. Kungoshanda nesimba nekuterera, zvose zvinoita chete.”   Antonio akatanga kutambira Dynamos gore radarika uye angotamba mitambo 28 ndokunwisa kasere achibatsira vamwe vatambi kunwisa ka10.	https://www.kwayedza.co.zw/bill-antonio-atengwa-kubelgium/
health	Hurumende Yokurudzirwa Kutaura neIzwi Rimwe Chete paNyaya yeCovid-19	Mukuru wesangano rinorwira kodzero dzehutano, reCommunity Working Group on Health, VaItai Rusike, vanoti zvakakosha kuti hurumende itaure nezwi rimwe chete panyaya yekubayiwa kwevanhu nhomba yeCovid-19 uye kuti inopinda munyika riini. Mutungamiri wenyika, VaEmmerson Mnangagwa, pamwe nemutevedzeri vavo, uye ari gurukota rezvehutano, VaConstantino Chiwenga, vakazivisa nyika nezuro, China, kuti vanhu vachabayiwa nhomba iyi pachena sezviri kuitwa kune nyika dzakawanda. Izvi zvinotevera mashoko anopesana ainge ataurwa negurukota rezvemari, Muzvinafundo Mthuli Ncube, avo vakamboti vanhu vachabhadhariswa mari yenhomba, asi vakazobuda vachiti vatori venhau vainge vasina kubata mashoko avo nemazvo. Kunyange hazvo VaNcube vakabuda vachipikisa zvainge zvaburitswa nesangano enhau, pane vhidhiyo iri kuburitsa VaNcube mbune vachiti mushonga uyu uchange uchitengeswa. Asi VaNcube vakazoti nhomba iyi ichapihwa vainoida pachena. Izvi ndizvo zviri kunzi naVaRusike hurumende inofanirwa kutaura neizwi rimwe chete zvikuru panyaya yakakosha kudai. No media source currently available 	https://www.voashona.com/a/zimbabwe-govt-urged-to-speak-with-one-voice-on-covid-19-itai-rusike/5766330.html
health	Varwere Voburitswa Muzvipatara Sezvo Musina Vashandi	Chipatara chikuru chemuChinhoyi chavhara mawadhi akawanda nekuda kwekushomeka kwavana mukoti avo vari kuramwa mabasa nyika yose. Mukuru wechipatara ichi, VaCollet Mawire, vanoti vakamanikidzwa kuvhara mawadhi evarume nemadzimai evanorwara, medical ward, pamwe nemawadhi evarume nemadzimai evanorwara nezvinoonekwa, surgical ward nekuda kwekuramwa mabasa kwana mukoti vanosvika mazana matatu. VaMawire vanoti varwere vose vakaiswa muwadhi yemadzimai ari kutarisira kusununguka sedanho rekuti varapwe nanamukoti vashoma varipo. VaMawire vanoti kunyange zvinhu zvisina kumira zvakanaka pachipatara vanoti havasati vafirwa nevanhu zvine chekuita nekuramwa basa kwana mukoti. Vamwe varwere vakaburitswa muchipatara vari kushora danho ravana mukoti rekuramwa mabasa vachisiya vanhu vachirwara muchipatara. Mumwe murwere asina kuda kudomwa nezita anoti vana mukoti havafanirwe kukoshesa mari kudarika hupenyu hwevanhu. VaGilbert Tsomondo avo vanobva kuMhangura vatora baba vavo vaburitswa muchipatara vasina kunyatsopora. VaTshomomndo vanoti hurumende navana mukoti vanofanirwa kuwirirana nekuti varwere vasina mhosva ndivo vanofa. VaMawire vanoti pari zvino havana huwandu hwavana mukoti vari kudzidzira basa vari kuyamura muwadhi yakasanganiswa varwere. Varwere vakawanda vari kuburitswa vasina kupora vari kudzokera kumba uko vanoti vanogona kufa sezvo vasina mari yekuenda kunorapwa nanachiremba vakazvimirira. Vana mukoti vakatanga kukanda mapadza avo pasi nezuro vachiti hurumende yakavanyepera kuti ichagadzirisa zvinhu, asi iyo pasina chayiri kuita. No media source currently available 	https://www.voashona.com/a/zimbabwe-nurses-on-strike/4352219.html
business	Human Rights Watch Yokurudzira Kuti Vana Vasashandiswa Mumapurazi eFodya	Zimbabwe iri kukurudzirwa nesangano rinorwira kodzero dzevanhu, reHuman Rights Watch, kuti ichengetedze kodzero dzevana vachiri pasi pezera, avo vari kushandiswa muminda yefodya zvisiri pamwero. Sangano iri raparura gwaro reongororo yarakaita pakushandiswa kwevana vadiki mumapurazi efodya munyika. Mukuru weHuman Rights Watch kuchamhembe kweAfrica, VaDewa Mavhinga, vaudza Studio 7 kuti vana vari kushandiswa mumapurazi efodya zvinoita kuti muchetura we ‘nicotine’ upinde muganda ravo uchikonzera zvirwere. VaMavhinga vanoti sangano ravo rayambira hurumende pamusoro pezvirwere izvi uye kuti idzike mitemo yakasimba inobatsira vana ava uye vanhu vakuru vari kushanda vasina kupfeka mbatya dzinodzivirira muchetura uyu. “Pane chirwere chikuru chinobva mukubata fodya, ingava nyoro kana yakaoma, kana paya painopiswa chinonzi muchetura we ‘nicotine’. Kana vana vachishanda mumunda vanenge vachinzwa kupera simba, kuda kurutsa, kusvotwa kana kuita sevane nyongo. Ndizvo zvimwe zviratidzo zvekuti pane chirwere ichocho,” VaMavhinga vakaudza Studio 7. “Takaonazve kuti vana nevabereki nevarimi vefodya vazhinji, vange vasingatozivi dambudziko iroro.” VaMavhinga vanoti vakaita hurukuro nehurumende pamusoro penyaya iyi uye vakavimbiswa kuti hurumende ichaedza kugadzirisa nyaya iyi kutanga nekuisa mitemo yakasimba inochengetedza hutano hwevana. No media source currently available 	https://www.voashona.com/a/zimbabwe-human-rights-watch-publishes-study-on-child-labour-on-tobacco-farms-dewa-mavhinga/4334146.html
business	MDC-T Inoti Zimbabwe Inoda Mari Yakawandisa Kuti Ivandudze Hupfumi	MDC inotungamirwa naVa Morgan Tsvangirai inoti hupfumi hwenyika huri kutoda kuti Zimbabwe iwane mari ine chitsama yainopihwa kamwe chete kuti hupfumi hwenyika husimudzirwe zvine mutsindo. Vachitaura nevatori venhau mu Harare neChishanu, munyori anowona nezvehupfumi mu MDC-T, Va Webber Chinyadza, vati hupfumi hwenyika hwaenda kumawere nepamusana pekutadza kutonga kuri kuita hurumende ye Zanu PF vachiti hupfumi hwenyika huri kutadza kukura kusvika pahwakambosvika muna 1972 nyika isati yawana kuzvitonga kuzere. No media source currently available Kuti zvinhu zvinakire veruzhinji munyika, Va Chinyadza vati pave kutoda mari ine chitsama inopihwa nyika kuti isimudzire kumutsiridzwa kwemaindaisitiri, nyaya dzekurima, kucherwa kwezvicherwa pamwe nezvimwe zvese zvakabata hupfumi hwenyika. Va Chinyadza vati hurumende haisi kukoshesawo nyaya dzekurima dzinove dzakabata hupfumi vachiti hurumende haisi kuisa mari yakawanda munyaya dzekudiridzira sezvo mamiriro ekunze ari kushanduka. Vati panofanirwa kuiswa mari inoita bhiriyoni rimwe nemazana manomwe ezviuru zvemadhora munyaya dzekurima asi chiri kuvashamisa ndechekuti hurumende yakaisa miriyoni imwe chete nezviuru mazana matanhatu zvemadhora munyaya dzekudiridzira zvirimwa mumwaka wegore rino. Hatina kukwanisa kutaura nemutauriri we Zanu PF, Va Simon Khaya Moyo, kuti tinzwe divi rebato ravo panyaya iyi. Asi mutungamiri wenyika vari zvakare mutungamiri we Zanu PF, Va Robert Mugabe, vakaudza nyika neChipiri kuti vari kutarisira kuti hupfumi hwenyika huchasimuka kubudikidza nekusimbaradza nyaya dzekurima. Zvichakadai, nyanzvi munyaya dzezvehupfumi uye vachishanda vakazvimiria, Va Masimba Manyanya, avo vaimbova mukuru aiwona nezvehupfumi mubazi rezvemari, vaudza Studio7 kuti pane zvakawanda zvinoda kugadziriswa kuti hupfumi hwenyika husimukire. Nekune rumwe rutivi, gurukota rezvemari, Va Patrick Chinamasa, neChina vakakumbira masangano anokweretesa mari akaita se International Monetary Fund ne World Bank kuti abatsire Zimbabwe nekuikweretesa mari kuti hurumende igadzirise zviri kunetsa muhupfumi hwenyika. Va Chinamasa vanoti Zimbabwe yave nemakore anodarika makore gumi isati yambowana kana kobiri kubva ku World Bank vachiti hurumende iri kushushikana zvikuru nekusapihwa mari kwairi kuitwa nebhanga repasi rose iri. Asi mumiriri we World Bank mu Zimbabwe, Va Guang Zhen Chen, vakaudza Va Chinamasa kuti Zimbabwe inofanira kugadzirisa mitemo yose nezvimwe zvese zviri kutadzisa kuti vekunze vanoda kuzosima mari munyika vauye. Mumiriri weIMF muZimbabwe, VaChristian Beddies, vakaudza Studio7 kutanga kwesvondo rino Zimbabwe inofanirwa kutanga yabhadhara zvikwereti zvayo zvose kuitira kuti ipihwe chikwereti chitsva. Va Manyanya vati chimwe chinoda kugadziriswa inyaya dzematongerwo enyika kuti Zimbabwe ikwanise kuwana mari yairi kuda iyi. Zimbabwe ine chikwereti kunze chemari inoita mabhiriyoni masere nezviuru mazana mana emadhora. Nyanzvi munyaya dzehupfumi dzinoti kutadza kuri kuita Zimbabwe kubhadhara chikwereti ichi kumasangano anokweretesa mari kuri kuita kuti hurumende isakwanise kupihwa zvimwe zvikwereti zvemiri yairi kuda kusimudzirisa hupfumi hwenyika.	https://www.voashona.com/a/zimbabwe-economy-mdc-tsvangirai-chinyadza-shona/2936419.html
business	Harare Agricultural Show Inovhurwa Iine Vanhu Vashoma Gore Rino	Zviratidzwa zveHarare Agricultural Show zvatanga nhasi paine kurudziro yekuti varimi pamwe nevemakambani ezvicherwa, havafaniri kupokana asi kuti vanofanira kushanda pamwe chete mukusimudzira mabasa avo nehupfumi hwenyika. Vachitaura pamusangano waitwa kuHarare Agricultural Show wazeya kuti varimi nevemakambani ezvicherwa vangashandidzane sei, mutevedzeri wegurukota rezvekurima, VaVangelis Peter Haritatos, vati hapafaniri kuve nemakakatamwa pakati pevaviri ava asi kuti vanofanira kushanda pamwe chete. VaHaritatos vatiwo basa rekuchera zvicherwa rinofanira kuitwa pachitevedzwa mitemo yezvekuchengetedza nharaunda vachiti pari zvino pane vamwe vari kungochera pese pese vachiparadza masango nezvimwe zviwanikwa. Mukuru anoona nemabasa ezvemigodhi musangano reChamber of Mines of Zimbabwe, VaDavid Matyanga, vaudza Studio 7 kuti nyika ine mitemo yakajeka inotaura kuti mabasa ekurima nekuchera zvicherwa anofambiswa sei uye kupoka kuripo kunokonzerwa nekuti mitemo iyi haisi kutevedzwa. Mutevedzeri wegurukota rinoona nezvezvicherwa, VaPolite Kambamura, vatiwo mabasa ekurima pamwe nekuchera zvicherwa akakosha kunyika nekudaro anofanira kudyidzana mukusimbisa hupfumi hwenyika. Vati muzvicherwa munobva zvakawanda zvinoshandiswa pakugadzira zvinhu zvekurimisa nekudaro makambani ezvicherwa anofanira kutsigira mamabasa ekurima zvakasimba. VaKambamura vati zvinofadza kuti pane mamwe makambani ezvicherwa akaita seZimplats ave kutotsigira mabasa ekurima. Mwedzi wapfuura Zimplats yakaisa mamiriyoni gumi nemashanu emadhora ekuAmerica muchirongwa chekuchengeta mombe dzenyama nemukaka munyika yese. Vakambotungamira sangano reConferderation of Zimbabwe Industries, VaSifelani Jabangwe, vati zvakakosha kuti varimi nemakambani ezvicherwa vashande pamwe chete kuitirakuti nyika iwane chikafu chakakwana pamwe nekusimudzira hupfumi. Mukuru weZimbabwe Agricultural Soceity, Dr Andrew Matibiri, vati hurongwa hwavo hwegore rino hwatanga zvakanaka chose. Varimi zana kubva kumativi mana enyika pamwe nemakambani zana nemakumi mashanu nemanomwe ari kuratidzira paShow yegore rino iyo ichavhurwa zviri pamutemo nemusi weChina. Show yegore rino iri kuitwa pachitevedzwa nzira dzekudzivirira denda reCovid-19 uye vakabaiwa nhomba kana kuvhenekwa ndivo chete vari kubvumidzwa kupinda muShow. VaMatibiri vatiwo veruzhinji vanokwanisa kuona zvinenge zvichiitika kuShow pamadandemutande akaita seZoom nemamwe. No media source currently available 	https://www.voashona.com/a/zimbabwe-anual-show-opens-with-low-attendance-due-to-the-pandemic/6249085.html
sports	Mutasa akapotsa atiny’udza: DeMbare	MWAKA wenhabvu wa2018 uchagara mundangariro dzevatsigiri veDynamos sezvo gore rino chikwata ichi chakapona nepaburi retsono kuburitswa muCastle Premiership League.   Dynamos mwaka uno haina kutamba nhabvu yainozivikanwa ichitamba makore ese izvo zvakaona chikwata ichi chichisvika pakushandura varairidzi kanokwana kana.   Pekutanga, DeMbare yakadzinga Lloyd Mutasa ndokumutsiva naBiggie Zuze asi ndokuzomudzinga zvakare ichidzosa Samaita – sezita raMutasa remadunhurirwa – uye ndokuzomudzinga kechipiri achitsiviwa naLloyd Chigowe.   Zvese izvi mumaziso amaneja wechikwata ichi Richard Chihoro anoti zvakakonzereswa naMutasa uyo waanoti aive nehumbimbindoga asingade kushanda nevamwe kana kuteerera mazano aaipihwa pamusoro pechikwata ichi.   “Munoziva nhabvu haidi humbimbindoga, kuti ndiwe unoziva kudarika vamwe vese! Kwete, hazvidi kudaro.   “Nhabvu inoda mushandirapamwe, kana muchida kuhwina munofanirwa kushanda semhuri. Manje Lloyd aisada izvozvo aingoda kushanda ari ega,  asingateerere vamwe.   “Takapotsa tanyura nekuda kwake kusateerera achifunga kuti ari kugona iye pasina zvaaiita,” anodaro Chihoro.	https://www.kwayedza.co.zw/mutasa-akapotsa-atinyudza-dembare/
health	America Inobatsira Dzimwe Nyika neMushonga weNhomba yeCovid-19	Pamusangano wakaitwa nenyika dzakabudirira dzeG7, nyika idzi dzakazvipira kubatsira dzimwe nyika nenhomba yeCovid-19. Nhomba idzi, pamwe chete nezvakavimbiswa kubva muna Kukadzi 2021, zvichasvitsa rubatsiro rwemushonga rwese urwu pabhirioni remadhora mugore riri kuuya, America ichibatsira nehafu yemushonga iyi. Mugwaro ravakabudisa, vatungamiri venyika dzeG7 vakati chinhu chekutanga chavanoda kuitira dzimwe nyika dzepasi rose kuona kuti mushonga wakanaka uye unoshanda uwanikwe nenyika dziri kubudirira sezvo kubaiwa nhomba kwavanhu vose pasi pano chiri chinhu chakanakira vagari vose pasi pano. Mutungamiri weAmerica, VaJoe Biden, vakafara nekuzvipira kwakabvumiranwa uku, zvikurusei sezvo kwakauya mushure mekutaura kwavo kuti America ichatenga mishonga yePfizer/BioNTech inoita zviuru mazana mashanu kuti ipiwe kunyika dzinoita zana. Sekutaura kwakaita VaBiden, America iri kutenga mushonga wekupa dzimwe nyika unopfuura wakambotengwa nenyika ipi zvayo. VaBiden vakati, “Zviuru mazana mashanu zvemushonga wenhomba uyu zvichatanga kuendeswa kunyika dzakasiyana siyana mumwedzi waNyamavhuvhu gore rino. Zviuru mazana maviri zvemushonga uyu zvichaendeswa kuned zimwe nyika gore rino, uye zviuru mazana matatu zvichaendeswa mumwedzi mitanhatu yekutanga mugore ra2022.” Kuzvipira kweAmerica kubatsira dzimwe nyika nemishonga yenhomba yePfizer inoita zviuru mamirioni mazana mashanu kuri kuwedzerwa pamusoro pe mishonga inoita mamirioni makumi masere akavimbiswa dzimwe nyika naVaJoe Biden, avo vakazvipiravo kubatsira nemari inoita mabhirioni maviri emadhora eku America ekubatsira sangano rinobatsira dzimwe nyika mukuwana mushonga wenhomba. Chivimbiso chakaitwa nenyika dzeG7 chinoratidza kuti kubva muna 2020, nyika dzeG7 dzakazvipira kubatsira dzimwe nyika nemabhirioni maviri emushonga wenhomba. Nyika dzeG7 dzakazvipiravo kubatsira dzimwe nyika mukugadzira mushonga wenhomba munyika dzayo dzichishanda neQuad Vaccine Partnership yeAmerica, Australia, India neJapan. VaBiden vanoti zviri pachena kuti nyika dzeG7 dzinobvumirana kuti zvadzakavimbisa izvi hazvisi izvo zvese zvadzichaita, vachiti kubatsira uku kuchaenderera mberi kwenguva yakareba. No media source currently available 	https://www.voashona.com/a/america-and-g7-countries-donate-millions-of-covid-19-vaccines/5953902.html
politics	Vanhu Vanodarika Zviuru Makumi Maviri neZvishanu Vonyoresa kuVhota	Sachigaro wesangano reZimbabwe Electoral Commission, ZEC, Amai Rita Makarau, vanoti huwandu hwevanhu vanyoreswa kuvhota kumatunhu akasiyana siyana kubva zvakaparurwa chirongwa chekunyoresa vavhoti muna Gunyana hwapfuura zviuru makumi maviri nezvishanu. Vatiwo sangano ravo rave mubishi kuunza munyika mimwe michina yose inodiwa kuti vaumbe gwaro idzva revavhoti iri. NeChipiri svondo rinouya, ZEC inenge yopinda mumatunhu akawanda vachinyoresa vavhoti uye nhasi vaparura hurongwa hwekuzivisa vanhu nezvinenge zvoitwa svondo rinouya. Amai Makarau vanoti mukati memavhiki maviri vanenge vave nemuchina wekuvheneka minyoro yemimwe kana kuti mafinger prints kuona kuti hapana munhu anoresa kaviri. 	https://www.voashona.com/a/zimbabwe-matongerwo-enyika/4056597.html
politics	Dare reConstitutional Court Ropa Mutongo Waro neChishanu paChikumbiro chaVaChamisa	Nyaya yekupikisa zvakabuda musarudzo yemutungamiri wenyika yatanga kunzwikwa mudare re Constitutional Court. Magweta emutungamiri we MDC Alliance, VaNelson Chamisa, aswera achikweshana pfungwa nemagweta ari kumirira mutungamiri weZanu PF, uye vari mutungamiri wenyika, VaEmmerson Mnangagwa. Achisvitsa humboo mudare, magweta aVaChamisa achitungamirwa naAdvocate Thabani Mpofu, ati zviri pachena kuti huwandu hwevanhu vakavhota nevakanyoresa kuvhota hazvisi kupindirana. Magweta aya aroverera Zimbabwe Electoral Commission, Zec, nyaya yekuti yakatadza kubata zvakanaka sarudzo, uye pane dzimwe nguva, yakaisa mavhoti aifanirwa kupihwa VaChamisa kuna VaMnangagwa. Ukuwo magweta aVaMnangagwa achitungamirwa naVaItai Uriri, audza dare kuti hapana humboo huri mudare hunoratidza kuti Zec yakaisa mavhoti kuna VaMnangagwa. Magweta aya atiwo humboo huri kupihwa nemagweta aVaChamisa hauna kodzero yekunge huchibvumidzwa kupinda mudare. VaUriri vatiwo magwaro akapihwa VaMnangagwa akasvika kwavari nguva yakatarwa nemutemo yapfuura. Asi magweta aVaChamisa ati paakaisa magwaro awo mudare akasangana nedambudziko sezvo chikonzi chisina kuita basa racho remazvo. Vati sezvo dare richivharwa na 4 dzemasikati, havana kukwanisa kuwana rubatsiro rwematare kuitira kuti magwaro asvike nenguva kwayo. Asi VaUriri varamba vakasimba nerekuti mutemo unoti magwaro aya anofanirwa kusvitswa kumunhu aendeswa kumatare mukati memazuva manomwe, uye mazuva manomwe aya hapana pakanzi mazuva ezororo nekupera kwesvondo haaverengwe pamazuva manomwe akatarwa nebumbiro remitemo yenyika. Vati dare rinofanirwa kuona kuti mazuva anotarwa nebumbiro remitemo yenyika munyaya dzekupikisa zvakabuda musarudzo yemutungamiri wenyika atevedzwa pakatariswa zvinoreva bumbiro remitemo yenyika. Gweta re Zec, VaTawanda Kanengoni, vati hapana huchapupu hunoratidza kuti pane nhamba dzevanhu vakavhota vakaiswa pavanhu vakavhotera VaMnangagwa. Vatiwo huwandu hwezvakakanganiswa neZec hauna kukura zvekuti hungachinja danho rakatorwa neZec rekuti VaMnangagwa ndivo vakakunda musarudzo iyi. Mukuru wevatongi vematare, VaLuke Malaba, vati dare richapa mutongo waro neChishanu. No media source currently available 	https://www.voashona.com/a/magweta-a-va-nelason-chamisa-okweshana-mudare-ne-a-va-mnangagwa/4539945.html
sports	Kuda okunga zvibhakera	  SHASHA yetsiva yechidzimai yeWorld Boxing Council (WBC) Interim Title – Kudakwashe Memory “Take Money” Chiwandire – atanga gadziriro dzake svondo rino dzekuzosangana naYamileth Mercado wekuMexico.   Vatambi vaviri ava vacharwira bhande rina Mercado reWBC Gold mumutambo uchiri pakati pekurongwa.   Kutaura kuno, chikwata chaTake Money naMercado zvakamirira kupihwa gwaro neWBC kuti vachitanga kuita hurukuro dzekuronga mutambo uyu.   Murairidzi waTake Money arizve maneja wake, Clyde Musonda, anoti chikwata chavo chakamirira kunzwa kubva kuWBC kuti vochitanga rinhi kuita hurukuro nechikwata chaMercado.   Anoti apo vakamirira gwaro iri, vakatotanga kuita gadziriro dzemutambo uyu sezvo vari kuda kuti Take Money agare akagadzirira.   “Take Money akatanga gadziriro dzake svondo rino takatarisana nemutambo waMercado, kunyangwe zvazvo tichakamirira kunzwa kubva kuWBC nekuti ndivo vanotipa mvumo yekuti chitangai kuita hurukuro mushure mekuita ongororo yavo.   “Isu tiri kuda kugara takagadzirira nekuti patichasangana naMercado, Take Money anenge asiri kumirira Zimbabwe chete, asi Africa yose. Saka tinoda kutorera Mercado bhande rake riuye kuno,” anodaro Musonda.   Anoti kana hurukuro dzekuronga mutambo uyu dzikatanga, shuviro yavo ndeyekuti uitwe gore rinotevera munaKukadzi kana Kurume.   Musonda anoti murwendo rwekugadzirira mutambo uyu, vachaenda kunyika dzakaita seSouth Africa neNamibia kunoita gadziriro sezvo mutambo wavatarisana nawo uri mukuru.   “Sezvo mutambo wedu wekupedzisira apo takarwa naZulina Munoz waive uri munaGumiguru, tinoda kuti unotevera Kudah agorwa naMercado munaKukadzi kana Kurume.   “Asi, hunge hurukuro dzedu nechikwata chake dzikafamba zvakanaka.   “Tiri pakati pekuita hurukuro, tichaenda naKudah kunyika dzakaita seSouth Africa neNamibia tichinosimbaradza gadziriro dzake dzemutambo uyu nekuti nyika idzi dzine magym etsiva ane zvinhu zvose zvakakwana anobatsira kuti gadziriro dzedu dzifambe zvakanaka,” anodaro Musonda.	https://www.kwayedza.co.zw/kuda-okunga-zvibhakera/
politics	MDC Inoti Kuratidzira Kwayo Kuri Kuenderera Mberi neMusi weChishanu	MDC inotungamirwa naVaNelson Chamisa inoti iri kuenderera mberi nehurongwa hwayo hwekuratidzira nemusi weChishanu, kunyange hazvo isati yanzwa kubva kumapurisa. MDC yakazivisa mapurisa svondo rapera kuti ichapinda mukuratidzira uku sezvinodiwa nemitemo yenyika. Asi bato iri rinoti kusapindura kwemapurisa hakusi kuzotadzisa hurongwa hwekuratidzira uhu, sezvo bumbiro remitemo yenyika ichiripa kodzero yekuratidzira. MDC inoti iri kuratidzira sezvo isiri kufara nehutongi hwemutungamiri weZanu PF, VaEmmerson Mnangagwa, avo bato iri rinoti haricherechedzi kusarudzwa kwavakaitwa gore rapera. Sangano rinoona nezvesarudzo munyika, reZimbabwe Electoral Commission, rakazivisa gore rapera kuti VaMnangagwa ndivo vakanga vakunda musarudzo yemutungamiri wenyika. Asi MDC yakapikisa izvi mudare reConstitutional Court, iro rakapa mutongo waitambira zvakanga zvaziviswa musarudzo dzegore rapera nasachigaro weZimbabwe Electoral Commission, Amai Priscilla Chigumba. Asi MDC inoti VaMnangagwa vari kutadza kugadzirisa zviri kunetsa munyika, izvo zviri kupa kuti nyika ishaye magetsi, mafuta edzimotokari, uye kukwira kwemitengo yezvinhu mazuva ose. Murongi wemisangano muMDC, VaAmos Chibaya, vanoti kuratidzira kwavo kuchaitwa murunyararo sezvo vagara vari bato rinoremekedza mitemo yenyika. VaChibaya vanoti zvisineyi kuti havasati vawana mhinduro kubva kumapurisa, kuratidzira kwavo kuri kuenderera mberi nemusi weChishanu. Asi mutevedzeri wegurukota rezvekuburitswa kwemashoko, VaEnergy Mutodi, vanoti MDC inogara yakati ichaita ratidziro murunyararo asi ichizopedzisira yaita mhirizhonga. VaMutodi vanotiwo sebato reZanu PF riri kutonga, vari kuzviziva kuti MDC iri kuratidzira kuitira kuti VaMnangagwa vabviswe pachigaro. “Vakuru vari kuti vachange vari mberi mekuratidzira uku ndinovayambira kuti vasazoyeuka bako vanaiwa,” vadaro VaMutodi. Asi VaChibaya vanoti vari kuzviziva kuti Zanu PF iri kugadzira zvipfeko zveMDC zvichapihwa vanhu kuti vazovhiringa kuratidzira kwakarongwa nebato ravo. Senzira yekuti izvi zvisaitike, VaChibaya vanoti vachange vaine nhengo dzebato ravo dzichachengetedza runyararo, uye pakaita nhubu dzinoda kukonzera mhirizhonga, vachadzibata vachidziisa mumaoko emapurisa. Muna Ndira, sangano reZimbabwe Congress of Trade Unions rakadaidzira kuti vanhu vagare mudzimba dzavo kwemazuva matatu. Asi vanhu vakapinda mumigwagwa iyi vachiratidzira. Kuratidzira uku kwakapedzisira kwaita mhirizhonga iyo yakaona vanhu vanosvika makumi maviri vachifa mushure mekupfurwa nemabara epfuti. Sangano ravanachiremba vanorwira kodzero dzevanhu, reZimbabwe Association of Doctors for Human Rights, rinoti pamhirizhonga yakaitika muna Ndira, pane vanhu makumi matanhatu nevasere vakarapwa maronda akakonzerwa nemabara epfuti, uye vanhu vanodarika zana vaive nemaronda airatidza kuti akakonzerwa nesimbi nezvimwe zvombo zvinocheka. Vanorwira kodzero dzevanhu vanoti mumazuva matatu akadaidzirwa neZCTU kuti vanhu vagare mudzimba dzavo, vakaona mapurisa achishandisa zvombo zvehutsi hunokachidza pavanhu vairatidzira vasina zvombo, uye vakaonawo masoja aive nepfuti dzemhando yeAK-47. No media source currently available 	https://www.voashona.com/a/zimbabwe-opposition-protests-going-ahead-as-scheduled/5037158.html
health	Madhokotera neVakoti Votanga Kuramwa Mabasa neKushaya Zvekuzvidzivirira kuCoronavirus	Vanachiremba navana mukoti munyika vatanga kuramwa mabasa kunyangwe nyika yatarisana nechirwere chouraya vanhu vakawanda pasi rose cheCoronavirus. Vanachiremba navanamukoti ava vanoti hurumende iri kukundikana kuvapa zvekushandisa kuti vazvidzivire kutapurirwa zvirwere zvakaita seCoronavirus. Mutsamba kubazi rezvehutano, iri mumaoko eStudio 7, vanamukoti kuburikidza nesangano reZimbabwe Nurses Association vati vakasuma bazi rezvehutano mazuva maviri apfuura kut vanoda zvekuzvidzivirira kubva kuchirwere cheCoronavirus, mvura muzvipatara uye mari yekushanda kwavachaita nguva yakareba vachirapa vane chirwere cheCoronavirus. Mutsamba kubazi rezvehutano nevakuru vezvipatara zvehurumende munyika, mutungamiri wesangano rinomirira vanachiremba reZimbabwe Hospital Doctors Association, Dr Tawanda Zvakada, vatiwo nhengo dzavo hadzichakwanise kuramba dzichishanda kutanga nhasi sezvo dzisina zvekuzvidzivirira. Vati vakaita musangano nehurumende neMuvhuro nezvenyaya iyi asi kusvika pari zvino hapana chabuda. Hatina kukwanisa kubata gurukota rezvehutano, Dr Obadiah Moyo, kana munyori mubazi ravo, Dr Agnes Mahomva, sezvo vose vange vasiri kudaira nharembozha dzavo. Kusvika pari zvino hurumende inoti vanhu vatatu vabatwa nechirwere cheCoronavirus munyika uye mumwe chete, mutori wenhau, Zororo Makamba, akashaya vakavigwa neChipiri. Mutungamiri weZimbabwe Nurses Association, VaEnock Dongo, vatenda kuti vanoda zvikwanisiro muzvipatara nechimbi chimbi uye vakanda mapadza pasi.. No media source currently available 	https://www.voashona.com/a/vanachiremba-navanamukoti-votanga-kuramwa-mabasa-nekushaya-zvekuzvidzivirira-kucoronavirus/5345330.html
sports	Vatambi baiwai nhomba: SRC	  SANGANO reSports and Recreation Commission (SRC) riri kukurudzira vatambi vemitambo yakasiyana kuti vabaiwe majekiseni ekudzivirira Covid-19 kuitira kuti zvigobatsira mukuderedza kupararira kwechirwere ichi pamwe nekudzoswa kwemitambo nekuchimbidza.   Mitambo yose pari zvino yakambomiswa nekuda kweCovid-19 kunze kweyezvikwata zvenyika chete inosanganisira yeZimbabwe Cricket apo maChevrons ari kubandana neBangladesh mumitambo yeOne Day International, Twenty20 Series neTest match series.   Muchinyorwa, akafanobata chigaro chadirector-general weSRC – Sebastain Garikai – anoti zvakakosha kuti vatambi vose vaibaiwe majekiseni ekudzivirira Covid-19.   “Kunyanzvi dzemitambo zvakakosha kuti tikoshese chirongwa chekubaiwa nhomba yeCovid-19 sezviri kuitwa neveruzhinji nekuti zvinobatsira mukuderedza kupararira kwechirwere ichi.   “Kana chirwere ichi chikarwiswa, zvinobatsira zvakare pane zvatiri kuedza kuita mukudzosa mitambo yose, ichidzoka iine vatsigiri asi vari vashoma,” anodaro Garikai.   Anoenderera mberi achiti, “Tichitarisana nekumiswa kwemitambo yeChibuku Super Cup, zvakaratidza kukosha kwekubaiwa majekiseni eCovid-19 nekuti zvikwata zvaive nevanhu vakawanda vakabatwa neCovid-19 ndizvo zvaive nevashomawo vakabaiwa.”   Garikai anoti pari zvino SRC pamwe nemasangano akasiyana vari kuongorora mafambiro ari kuita zvinhu munyika maringe nedenda iri.   “Tiri kuongorora zvose zvinenge zvichiitika kuti todzosa sei mitambo, naizvozvo tichange tichiongorora svondo rega-rega tichiita hurukuro negurukota revechidiki nerezveutano nekurerwa kwevana,” anodaro.   Garikai anoti pari zvino mitambo yenhabvu haikwanisike kuti idzoke asi hunge kana zvikwata zvemuPSL zvikatevedzera chirongwa chebio-secure bubble izvo zvinoreva kuti vatambi venhabvu, hutungamiri hwemutambo uyu nevaridzi vepembe vanenge vachigara pavo voga kusina veruzhinji.   “Nhabvu pari zvino inogona kudzoka chete kana chirongwa chebio-secure bubble chiri kutevedzerwa izvo zvinoona vatambi venhabvu, vatungamiri vezvikwata nevaridzi vepembe vose vachigara pamwe chete vasingasange neruzhinji. Izvi ndizvo zviri kuitwa nevecricket nerugby, ndiko kusaka mitambo yavo iri kutenderwa kutambwa.   “Tose tinoda kuona kukasika kudzoka kwemitambo. Asi kudzoka kwayo kunofanirwa kunge kuchienderana nesainzi, mitemo yeWorld Health Organization (WHO) nemitemo yeHurumende,” anodaro.	https://www.kwayedza.co.zw/vatambi-baiwai-nhomba-src/
sports	‘TSIGIRAI LOGA’	VATSIGIRI venhabvu vanoti hapana chinokonesa Zimbabwe kuenda kumakwikwi e2022 Qatar World Cup zvichitevera kugadzwa kwemurairidzi mutsva wechikwata chenyika chemaWarriors, Zdravko Logarusic.   Loga, sezita remadunhurirwa raLogarusic iro raakapihwa nevatsigiri venhabvu, akagadzwa pachigaro chinopisa ichi neZifa achitsiva Sunday ‘Mhofu’ Chidzambwa uyo akasiya basa gore rapera.   Joey ‘Mafero’ Antipas ndiye ange akafanobata chigaro ichi zvichitevera kubva kwaMhofu.   Chizvarwa chekuCroatia ichi, Loga, akaparurwa zviri pamutemo svondo radarika nesangano reZifa.   Mutungamiri weZifa, Felton Kamambo, akabva azivisa Loga kuti maWarriors anofanirwa kuenda kumakwikwi ese enhabvu anoti African Nations Cup (CHAN), Africa Cup of Nations (Afcon) 2021 neFifa World Cup 2022.   Muhurukuro nevatsigiri venhabvu vakasiyana vanoti remangwana remaWarriors rakajeka zvikuru zvichitevera kugadzwa kwakaitwa Loga.   Mutungamiri wesangano reFriends of Warriors, Edward Chimedza, anoti kuuya kwaLoga kwaunza chiedza chakanaka uye pane tarisiro huru yekuti achabata basa sebasa.   “Loga auya, tinofanirwa kumupa nguva anyatsobika chikwata chake uye Zifa ngaimutsigire nekumupa zvese zvaanoda kuti agoita basa rake nemazvo. Tine mukana wekuita zvikuru munhabvu naLoga uye tiri kumutemba kuti achabata basa, 2022 ndaona tichienda kuWorld Cup naye. Asi anofanirwa kutanga atidzosera kuAfcon zvekare,” anodaro Chimedza.   Mashoko ake anotsinhirwa neshasha inozivikanwa pakutsigira nhabvu, Chris ‘Romario’ Musekiwa achiti Loga anofanirwa kuwana rutsigiro ruzere kubva kuZifa, mapoka akasiyana anoona nezvenhabvu pamwechete nevatsigiri.   “Murairidzi wedu mutsva tinaye uye tiri kufamba naye, toda kumuona achibudirira. Anofanirwa kupihwa rutsigiro rwese rwaanoda kuti agobudirira mubasa rake. Kana akataura kuti ane vatambi vaanoda, ngavauye nenguva kuitira kuti ashande navo agozivana navo.   “Tine mitambo mikuru iri kuuya saka tinoziva kuti tikamutsigira zvakasimba tinobudirira chete, kunyanya mumutambo weCHAN uri kuuya munaKubvumbi. Asi mikuru yeAfcon neWorld Cup yatiri kuda ndine chivimbo chekuti ari kuzotiendesa,” anodaro.   Munyori mukuru weFriends of the Warriors, Zivanai Muwashu anoti kuve nemurairidzi wekunze kunobatsira zvikuru mune zvakasiyana.   “Uku ndiko kubudirira kwatave kuita munhabvu yedu, tave kufamba mugwara chairo naLoga. Tine varairidzi vemuno hapana kwataienda nekuti vamwe vaisarudza vatambi vekuzvikwata zvavo kuti vagouya kumaWarriors, manje naLoga achanyatsoongorora vese osarudza vatambi vaanoda avo vaanoona kuti ndivo vanokodzera kutambira maWarriors.   “ Mumaonero angu, izvi zvichatibatsira kuti vatambi vanogona vachashevedzwa uye vachatamba nhabvu votisvitsa kure,” anodaro Muwashu. Mutambo wekutanga waLoga achirairidza maWarriors uriko musi wa23 Kurume apo achasangana neAlgeria, kuAlgeria mumutambo wekurwira tikiti rekuenda kuAfcon 2021.   Svondo rinotevera racho, maWarriors achange ari pamusha apo achasangana neAlgeria mumutambo weAfcon zvakare.   MunaKubvumbi, Loga ane basa guru rekubata sezvo achatungamirira maWarriors kumakwikwi eCHAN achaitirwa kuCameroon.   MaWarriors akaiswa muboka reGroup A rine zvikwata zvinoti Cameroon, Burkina Faso neMali.	https://www.kwayedza.co.zw/tsigirai-loga/
sports	Basketball yogeda-geda	MURAIRIDZI wechikwata chebasketball cheJBC Basketball Club — Addison Chiware — anoti vatambi vakawanda vemutambo uyu vanoda kuziva remangwana ravo zvichitevera kumiswa kwakaitwa mitambo yose gore rapera senzira yekudzivirira kupararira kwechirwere cheCovid-19.   Chiware, uyo akamborairidza chikwata chenyika chebasketball, anoti Covid-19 yakavhiringidza zvakawanda mumutambo uyu zvekuti havachazive kuti vodii kuti udzoswe.   “Vatambi vedu vazhinji vave nemibvunzo yakawanda zvikuru, vanoda kuziva kuti remangwana ravo rakamira sei uye zvichafambiswa sei kuti mutambo uyu udzoswe.   “Vatambi vaitoraramiswa nemutambo uyu uye vamwe vaitoushandisa kuti vagokwanisa kuwana mikana yekuenda kunze kwenyika saka kana usingatambwe mukana wekutengwa nezvikwata zvekunze hapatorina.   “Covid-19 iyi yavhiringa zvakawanda. Saka isu tave kungomirira kuti zvinhu zvinake chete.   “Ndiyo nzira yega inoita kuti zvitifambire uye mutambo uyu udzoke pasina chinokanganisa,” anodaro Chiware.   Gore radarika rave kunopera, zvikwata zvebasketball zvakasiyana zvakange zvave kutanga kuita gadziriro paine tarisiro yekuti mutambo uyu waigona kuzodzoswa asi zvose zvakaenda mudondo nekuda kwekunyuka zvakare kweCovid-19.   “Pane patakambotanga kugadzirira tikafunga kuti zvave kuendeka manje asi takabva tadzoserwa shure neCovid-19 yakatanga kunyuka zvekare.   “Izvezvi kana mutambo uyu ukanzi wadzoka zvichatitorera nguva sezvo vatambi vave nenguva huru vasingatambe,” anodaro Chiware.	https://www.kwayedza.co.zw/basketball-yogeda-geda/
business	VeMuzvitoro Voramba Kutambira Makadhi ekuBhanga	Veruzhinji muHarare vanoti havasi kufara nezvave kuitwa nevezvimwe zvitoro zvekunzi vatenge nemari chaiyo pakutenga zvimwe zvinhu kwetese kushandisa makadhi ekubhanga. Zvimwe zvitoro zvinonzi zvakumanikidza vatengi kuti vashandise mari kutenga zvimwe zvinhu zvakaita semafuta kwete kushandisa makadhi ekubhanga kana dzimwe nzira dzakaita seEcocash. Mumwe mugari wemuHarare, Amai Takudzwa Dzumbunu vati dambudziko iri rafararira nezvitoro zvakawanda zvavanoti zviri kukonzera kuti vashaye zvekuita sezvo vanhu vazhinji vanga vorarama nekushandisa makadhi ekubhanga kana kubhadhara neEcocash sezvo mari dziri kushyaikwa kumabhanga. Asi Amai Winnet Bhasera vanoti ivo semunhu ave pamudyandigere zviri kuvawomera kuti vanzi vasashandise makadhi ekubhanga pakutenga zvimwe zvinhu muzvitoro vachiti havakwanise kuswera vakamira pamitsetse yekumbhanga kuti vakwanise kuwanisa mari yekutenga zvavanenge vachida. Asi Muzvare Kudzai Chaparadza vatiwo kunyangwe hazvo iri riri dambudziko kuvatengi, vezvitoro vanenge vachidawo kubhadhara vashandi nemari yacho saka zvakakoshawo kuti veruzhinji vashandise musvo wemari pakutenga. Vaenderera mberi vachiti makambani anogadzira zvinhu akaita semafuta anodawo mari yekutenga kubva kunze kwenyika zvaanoshandisa mukugadzira zvinhu. Vamwe vakuru munezvimwe zvitoro zvashanyirwa neStudio 7 varamba kutaura nezvenyaya iyi vachiti havabvumidzwe kutaura pamhepo nevakuru vavo. Kunyangwe hazvo varamba kutaura, zvinyorwa zvanga zvakanamatidzwa muzvitoro izvi zvanga zvichiti vanhu vanofanira kutenga nemari chaiyo kwete makadhi sezvo kwavanohodha kuchidiwa musvo wemari. Umwe mushandi pane imwe kambani inogadzira mafuta iri muHarare uyo aramba kudomwa nezita ati imwe yemichina yavanoshandisa pakusvina mafuta inoda kutengerwa zvinhu kana kuti ma parts kubva kunze kwenyika saka zviri kuvatorera nguva yakareba kuti vawane mvumo yekuburitsa mari iyi kubva kubhanga guru renyika reRBZ. Kubva pakatanga kunetsa kushayikwa mari kumabhanga, RBZ yakabva yatora danho rekuti vese vanoda kutenga zvinhu kunze vanofanira kutanga vapihwa mvumo neRBZ. Zvichakadai, tsvangiridzo yaitwa neStudio 7 yaburitsa pachena kuti zvimwe zviteshi zvinotengesa mafuta edzimotokari zvavekuti munhu awedzere imwe mari pamusoro kana achishandisa kadhi rekubhanga pakutenga mafuta emotokari. Vashandi pane chimwe chiteshi chepeturu chiri pakati pedhorobha vati chikonzero chiri kuita kuti vaite izvi ndechekuti vanobatirwa mari kubhanga kana voda kutora mari iyi zvavati zvinoita kuti varuze mari yakawanda kana vasingawedzere mari shomanana pamusoro pemari yakatarwa kuti vatengese nayo mafuta edzimotokari. Hatina kukwanisa kutaura nevasangano rinomirira vatengi reConsumer Council of Zimbabwe kuti tinzwe divi ravo panyaya iyi. No media source currently available  	https://www.voashona.com/a/zimbabwe-matongerwo-enyika/3605868.html
health	Vakawanda Vane Varwere paParirenyatwa Voswerapo Nekuda kweKuoma kweZvinhu	Kuwondomoka kwehupfumi munyika kowedzera kutambudzika kwehama dzine varwere muzvipatara zvakadai seParirenyatwa, uko vanachiremba vasiri kuenda kumabasa. Ongororo yakaitwa neStudio 7 pachipatara cheParirenyatwa inoratidza kuti veruzhinji vanorwarirwa vari kuswera vari pachipatara ichi vakamirira kuona varwere panguva dzakeona varwere, vachiti zvinhu zvakavaomera kuti vange vachimbodzokera kudzimba vozodzokazve sezvo mari dzekufambisa mumichovha dzakakwidzwa zvakanyanya. Mumwe wevanhu vanoswera pachipatara ichi ndemumwe mudzimai uyo angoda kuzivikanwa nezita rekuti Mai Miranzi. Amai Miranzi, avo vane mukoma wavo ari muchipatara, vanoti kana vangouya panguva dzekushanyira murwere dza 6 dzemangwanani, vanozobva pachipatara apa mushure mekuona murwere nenguva dza 6 dzemanheru. Amai Miranzi vanoti vanoswera nenzara. Amai Miranzi vanotiwo kunyangwe hazvo vari vanhu vabva zera, vanotofamba netsoka kubva mudhorobha mavanenge vaburukira kuenda kuchipatara cheParirenyatwa. Amai Rumbidzai Shumba vane murwerewo zvakare muParirenyatwa. Amai Shumba vanotsigirawo zvataurwa naAmai Miranzi vachiti kudhura kwemari dzekufambisa ndiko kunovapa kuti vangoswera havo pachipatara apa. Kunyangwe hazvo vane varwere ava vachiswera pachipatara apa, vanotiwo kusavapo kwanachiremba kunowedzera matambudziko avo sezvo hama dzavo dzisiri kurapwa uye vachingowana pasina shanduko. Vanachiremba havasi kuenda kumabasa vachiti havasisina zvikwanisiro zvinoita kuti vaende kumabasa avo. Vamwewo amai vada kuzivikanwa nezita rekuti Kukuwe vati zvinosuwisa kuti zvavanenge vangosiya varwere vavo vari ndizvo zvavanowana vari. Vemachechi pasi pemubatanidzwa weZimbabwe Christian Heads of Denominations vanotiwo vakanyora gwaro kumutungamiri wenyika VaEmmerson Mnangagwa vachitaridza kushushikana zvikuru nekurambodzikira kwezvinhu munyaya dzehupfumi. Vachitaura neStudio 7, Reverend Kenneth Mtata veZimbabwe Council of Churches vanoti vemakereke vanoona sekuti kuramboderera kwehupfumi kunokonzera kusagadzikana kwezvinhu munyika. Ukuwo, dzimwe nyanzvi mune zvehupfumi dzinoti kushaya simba kwemari yemunyika ichienzaniswa nedhora rekuAmerica pamwe nekudhura kwemitengo yezvinodiwa nemunhu zuva rega rega zvave kusiya mhuri zhinji dzichinyura kupinda muhurombo. No media source currently available 	https://www.voashona.com/a/5093832.html
politics	Mapurisa Orova Madzibaba VeShanduko, Uko Zanu-PF Ichinzi Yoshungurudza veCCC	Bato rinopikisa reCitizens Coalition for Change rinoti munyika maberekera ingwe zvichitevera kushungurudzwa kuri kuita nhengo dzaro kwasara vhiki rimwe chete kuti nyika iende kusarudzo. Sangano remagweta reZimbabwe Lawyers for Human Rights raburitsa padandemutande raro reTwitter kuti VaGodfrey Chidhawu Karembera nhengo yebato reCitizens Coalition for Change (CCC) vanozivikanwa nekuti Madzibaba veShanduko varohwa vari mumaoko emapurisa kukamba yeHarare Central. ZLHR inotiwo vari kupomerwa mhosva yekusazvibata zvakanaka paruzhinji vachinzi vanga vachikurudzira vanhu kuti vavhotere VaNelson Chamisa veCCC. Bazi rezvekubuditswa kwemashoko ratiwo padandemutande retwitwer pari kuitwa tsvakurudzo nezvenyaya yekusabatwa zvakanaka kwaVakarembera vari mumaoko emapurisa. Mutauriri wemapurisa Assistant Commissioner Paul Nyathi vaudza Studio 7 kuti mapurisa ari kuongorora nyaya yekuti VaKarembera varohwa vari mumaoko emapurisa uye imwe nyaya yavari kupomerwa yekuti vange vachitsvaga rutsigiro zvisina mvumo yemapurisa nekunzwiwo vatuka mapurisa pavange vachida kusungwa. Mutauriri weCCC, Muzvare Fadzayi Mahere vatiwoimwe nhengo yavo Amai Thokozile Dube varikuda kutsvaka chigaro chehukanzura kuUmzingwane ward 20 avkarara vachishungurudzwa nevanofungidzirwa kuti vatsigiri veZanu-PF. Mune imwewo nyaya, Bato reZanu PF rinoti rinoda kukunda sarudzo zvakachena uye ishuviro yavo kuti mapato ese ezvematongerwo enyika akwanise kutsvaka rutsigiro murunyararo. Vachitaura pamusangano wavaita nevatori venhau nhasi muHarare, vanoona nezvematongerwo enyika mubato reZanu PF, VaMike Bimha vati bato reZanu PF rinoda kuti mapato ese avachakwikwidzana nawo musarudzo vatsvake rutsigiro vakasununguka huye kusina mhirizhonga. VaBimha vakakurudzira mapurisa kuti aite basa nemazvo mukuferefeta nyaya dzine chekuita nemhirizhonga. Vatiwo bato reZanu PF ririkushandisa sarudzo dziri kutarisirwa munaKurume sechiyero kuona kuti zvirongwa zvehurumende zviri kutsigirwa here. Vaenderera mberi vachiti bato ravo ratotangawo kupa ruzivo kune avo vachange vari panzvimbo dzekuvhoterwa kana kuti mapolling agents. Asi Muzvare Mahere vati muromo hauzarirwe nerwizi sezvo Zanu-PF ichingotaura chete kuti haidi mhirizhonga asi nekune rimwe divi ichiipesvedzera. Nyanzvi munezvematongerwo enyika VaSydicks Muradzikwa vatiwo mamwe mapato munyika haasi kupiwa mukana wekutsvaka rutsigiro. Sarudzo dzemaby-elections dzirikutarisirwa kuitwa musi wa26 Kurume.	https://www.voashona.com/a/6489891.html
business	Vanhu Vobvumidzwa Kupinza Munyika Pachena Zvinhu Zvine Mutengo we$200 Chete	Asi zvinenge zvapfurikidza pamazana maviri emadhora aya zvichizochajwa mutero wezvikamu makumi mana kubva muzana, kana kuti 40%. Kusamira zvakanaka kwezvinhu munyika munyaya dzezveupfumi kunonzi kuri kupa kuti zvizvarwa zveZimbabwe zvakawanda zvirambe zvichipinza munyika zvekudya nezvimwe zvekushandisa zuva nezuva kubva kunyika dzakaita seSouth Africa neBotswana. Izvi zvinoitika kunyange hazvo paine mutemo weStatutory Instrument 64, uyo unorambidza kupinzwa kwezvinhu zvine huwandu munyika. Mutungamiri wesangano revanotenga nekutengesa zvinhu kunze kwenyika, reIntrenational Cross Border Traders Association, VaDenis Juru, vanoti kunyange hazvo paine mutemo uyu, vashandi veZimbabwe Revenue Authority, Zimra, vari pamuganhu weBeitbridge vane zvimwe zvavari kubvumidza kupinzwa munyika. VaJuru vanoti zvinhu zvinokosha madhora mazana maviri chete pamunhu, ndizvo zvinobvumidzwa kupinda munyika pasina mutero. Asi zvinenge zvapfurikidza pamazana maviri emadhora aya zvichizochajwa mutero wezvikamu makumi mana kubva muzana, kana kuti 40 %. Asi VaJuru vanoti zvinhu zvakaita sezvekuvakisa, mabhara nezvimwe zvihombe hazvisi kubvumidzwa munyika pasi pemutemo weSI 64 uyu. Vanotiwo mitsetse yevanhu vanoda kupinda muZimbabwe pabhodha reBeitbridge, zvikuru kudivi reSouth Africa, hapachina sezvo South Africa yakawedzera vashandi. Asi vanoti vari kufamba vari kusangana nematambudziko ekukwidzwa kwemari dzekubhadhara kumabhazi, vachiti semuenzaniso, kubva ku Johannesburg kunosvika kuHarare vanhu vari kubhadhariswa mari inosvika marhandi mazana masere. No media source currently available 	https://www.voashona.com/a/zimbabwe-foreign-goods/3636327.html
sports	Vatsigiri vemaWarriors Vofara neGadziriro yeMakwikwi eAfrica Nations Cup	Chikwata chemaWarriors chiri kuratiza kuti chiri munzira yakajeka apo chakananga kumakwikwi e2017 Africa Cup of Nations. Chikwata ichi nezuro chakadambura maTaifa Stars ekuTanzania 3-0 mumutambo wekuenzana masimba, izvo zvirikugutsa veruzhinji kuti maWarriors achanokwikwidza zvine mutsindo kuAFCON. Vanhu havana kuuya kunhandare sezvaitarisirwa asi vashoma vacho vaivemo vakanakidzwa nematambiro echikwata chavo icho chakawana zvibodzwa kubva kuna Knowledge Musona, Nyasha Mushekwi pamwe naMathew Rusike. Zvakabuda pamutabo uyu zvakakosha kumaWarriors kwete mugadziriro yavo yeNations Cup chete asi muma Fifa World rankings zvekare sezvo veFifa vanoshandisa mitambo yakadai kugadzira mamiriro ezvikwata muhurongwa hwepasi rese. Mutsigiri weDynamos VaObert Masvotore vanoti zvakaitika neTanzania zvinobatsira kutyisidzira zvikwata zvanga zvichitarisira Zimbabwe pasi kuma Africa Cup of Nations vachiwedzera ivo kuti ikozvino Zimbabwe iri kuenda kuGabon iinechiremera. Aimbotambira maWarriors neCaps United Alois Bunjira anoti kukunda kwemaWarriors zvinhu zvinofadza zvikuru achiti ivo semaonero ake tarenda rakazara muchikwata chenyika ichi. Mutsigiri weCaps United VaShingirai Mthombeni varikudada nemaitiro emaWarriors vachiti ivo dai varamba vakadai kusvikira pachapera maAfrica Cup of Nations finals. Mutambo weTanzania wauya svondo rimwechete maWarriors achangobva kukunda Zambia 1-0. Asi Bunjira anoti pachine zviviri kana zvitatu zvinoda kugadziriswa maWarriors asati ave kurota zvekutora mukombe wemuAfrica. Pamusoro pevatambi vakabva kunze kwenyika, murairidzi wemaWarriors Kalisto Pasuwa akashandisawo vatambi vanotambira zvikwata zvemuno vakaita saHardlife Zvirekwi weCaps United, Teenage Hadebe weChicken Inn pamwe na Tatenda Mukuruva weDynamos, avo arikuongorora kuti angaende navo here kuma fainari. Pasuwa anoti ari kuda mimwe mitambo miviri kana mitatu yekuedzana masimba kuti akwanise kugadzira chikwata chakasimba icho achaenda nacho kuGabon. Mutungamiri weZifa VaPhillip Chiyangwa vakavimbisa mitambo nezvikwata zvine mukurumbira muAfrica zvakaita seEgypt neIvory Coast maWarriors asati asimuka kuenda kumaAfrica Cup of Nations. Asi vatsigiri venhabvu vanoti zveZIFA kutenda maruva wadya chakata. 	https://www.voashona.com/a/zimbabwe-matongerwo-enyika/3595277.html
politics	Hurukuro dzeRunyararo Pakati peRussia neUkraine Dzotarisirwa Kutangazve muTurkey	Nhaurirano dzeRusssia neUkraine dziri kutarisirwa kutanga svondo rino muTurkey apo hondo pakati penyika mbiri idzi yapinda musvondo rechishanu. Mutungamiri wenyika yeUkraine VaVolodomyr Zelenskyy vanoti rusungunuko rwenyika yavo yose rwakakosha munhaurirano idzi vachiramba zviri kutaurwa neRussia kuti itore mamwe matunhu enyika yavo. Mutungamiri wenyika yeTurkey VaRecep Tayyip Erdogan vakatotaura parunhare memutungamiri weRussia VaVladimir Putin vachikurudzira kuti vambokanda zvombo pasi. United Nations inoti vanhu mamiriyoni gumi vamanikidzwa kuenda muhupoterei muUkraine nekuda kwehondo iyi. Gurukota rinoona nezvekudyidzana nedzimwe nyika muAmerica VaAntony Blinken vakadzokorora zvakare kuti nyika yavo haisikuda kupidigura hurumende yeRussia mushre mekunge mutungamiti wenyika VaJoe Biden vati VaPutin havafanire kuramba vari pachigaro zvichitevera kurwisa kwavari kuita Ukraine. Nyanzvi munyaya dzezvehupfumi Muzvinafundo Mashocha vari muAmerica vaudza Studio 7 kuti vanoona Russia ichibvuma kuita nhaurirano dzekupedza hondo sezvo zvirango zvakaomarara zvayakatemerwa zvichigona kukanganisa hupfumi hwavo zvakanyanya. No media source currently available 	https://www.voashona.com/a/6505244.html
politics	Vanhu Vanoda Kusvika Mamiriyoni Zana Vange Vatovhota Musarudzo dzemuAmerica Vakawanda neKutya Covid-19	Vanhu vanodarika mamiriyoni makumi mapfumbamwe nematanhatu kana kuti 96 million vakatovhota kare musarudzo dzemuAmerica sezvo matunhu akawanda achibvumidza kuti vanhu vavhote vachiita zvekutumira vhoti yavo kana kuti mail in ballot kuitira kurwisa kupararira kwechirwere cheCovid-19 uye kune vamwe vakaita semauto vanenge vari kunze kenyika. Vamwe vanokwanisawo kukurumidza kunovhota zuva rakatarwa risati rasvika. Musi wa 3 Mbudzi kana kwapera makore mana ndiwo zuva rekuvhota riri pamutemo. Mumwe wevakatovhota kare musarudzo idzi chimwe chizvarwa cheZimbabwe chiri muMaryland VaTaka Kapikinyu vanoti mushure mekuvhota vakaziviswa kuti vhoti yavo yainge yatambirwa yangomirirwa kuitwa. No media source currently available Vari kwikwidzana gore rino mutungamiri wenyika VaDonald Trump vebato remaRepublicans uye VaJoe Biden vebato remaDemocrats. Kunze kwekuti ndiyani achange otungamira nyika yeAmerica, pane dzimwe sarudzo dzakakosha zvikuru mumatongerwo enyika dzinova dzedare reSenate. Parizvino bato remaRepublicans ndiro rine nhengo dzakawanda dzinosvika makumi mashanu nematatu kana kuti 53. MaDemocrats ane nhengo makumi mana nenomwe kana kuti 47. Rwendo rwuno matunhu makumi matatu nemashanu ndiwo ari kuita sarudzo dzesenate sezvo dzisingaitwe panguva imwechete. Asi kana mapato maviri aya akakwanisa ose kuwana zvigaro makumi mashanu kana kuti 50-50 zvinoreva kuti mutevedzeri wemutungamiri wenyika ndiye anenge aine vhoti yakakosha nekudaro ndokusaka paine makwikwi akasimba pakati paVaTrump naVaBiden. Rimwe dunhu rakakosha musarudzo idzi ndereNorth Carolina. Chimwe chizvarwa cheZimbabwe chiri mudunhu iri VaEsau Mavindidze vanova zvekare mutungamiri werimwe sangano rinomirira zvizvarwa zveZimbabwe zviri muAmerica, reZimbabwe Diaspora Network North America vanoti kunyangwe dunhu ravo rakarerekera kumaDemocrats rwendo rwuno, zviri kuratidza kuti pane makwikwi akasimba pakati paVaBiden naVaTrump. No media source currently available  	https://www.voashona.com/a/vanhu-vanoda-kusvika-mamiriyoni-zana-vange-vatovhota-musarudzo-dzemuamerica-vakawanda-nekutya-covid-19/5646898.html
sports	Highlanders Yopemberera Kusvitsa Makore Makumi Mapfumbamwe	Pamusoro pezvo kuchave nemabiko ekupembera kusvitsa makore makumi mapfumbamwe kwechikwata cheHighlanders uko mukuru wacho, VaNadumiso Gumede, vakavimbisa mumimhanzi pamwe nenhabvu zvepamusoro soro muBarbourfields Stadium neMugovera. Vatsigiri venhabvu vatarisana nemabiko anofadza mukupera kwesvondo. Kubva kumitambo yemuAfrica kusvika kumakwikwi eZimbabwe National Army Charity Challenge, kuchave nemachikichori enhabvu ayo anga achingotaurwa nezvawo svondo rese. Pamusoro pezvo kuchave nemabiko ekupembera kusvitsa makore makumi mapfumbamwe kwechikwata cheHighlanders uko mukuru wacho, VaNadumiso Gumede, vakavimbisa mumimhanzi pamwe nenhabvu zvepamusoro soro muBarbourfields Stadium neMugovera. No media source currently available Asi mutambo uri pamuromo pevazhinji ndeuyo uri kuSouth Africa apo chikwata cheChicken Inn chiri kutarisira kudimbura muswe chikwata chemaBrazilains icho chiri kuparadza zvimwe zvikwata. Mutambi ane mukurmbira muZimbabwe, asi achitambira Memelodi Sundowns, Khama Billiart, achenge ari mumutambo uyu kunyange hazvo asina kupinda mune wekutanga nekukuvara. Chicken Inn yakakuanda 1-0 mumutambo iwoyu asi muteveri wenhabvu, VaLesvison Ndudzi, vanoti ikozvino maGamecocks anofanira kungwarira Billiart Vachitarisa matambiro akaita maGamecocks mumutambo wekutanga, muongorori wezvemitambo ane mukurumbira, VaAndrew Rwodzi, vanoti havasi kunyanyotyira Chicken Inn. Vatsigiri vechikwata cheHighlanders vanogara muSouth Africa vanosvika zviuru zviviri vavimbisa kuti vachange vari munhandare vachikuzirira Chicken Inn. Chimwe chikwata chemuZimbabwe cheHarare City chiri kuMadagascar uko chiri kusangana neAS Adema kwete muCaf Champions League, asi muCaf Confederation Cup. Harare City iri kutingamira 3-2 kubva mumutambo wekutanga zvekuti murairidzi wechikwata ichi, Taurai Mangwiro, anoti haasi kuona vachinetseka kukunda mumutambo wechipiri uyu. Mutambo wekugumisira uchange uri muRufaro Stadium umo Dynamos iri kusangana neZPC Kariba mumutambo wekota fainari yeZimbabwe National Army Charity Challenge. Kunyange hazvo mune manyukunyuku muchikwata ichi, chikwata ichi change chichingotamba mumutambo wehushamwari zvekuti uyu ndiwo mutambo ucharatudza kusimba kwacho. Mutambo uyu wauya mumusha macho musina kumira zvakanaka mushure mekunge murairdzi wacho, Jorge Silva wekuBrazil, nezuro akarova mutori wemifananidzo yepaterevhizheni yeZimbabwe Braodcasting Corporation. Svondo rapera, Silva zvekare akakandirana makobvu nematete nemurairdzi wevabati vepagedhe wechikwata ichi, Gif Muzadzi, izvo zvave kuitisa mibvunzo mumabatiro ebasa rake. Asi vatsigiri venhabvu vari kutarisira kuti chikwata cheChicken Inn pamwe necheHarare City zvichavasiya vachipemberera pachapera mitambo yavo.	https://www.voashona.com/a/zimbabwe-sports-highlanders/3209668.html
sports	Hazard asendeka shangu	asendeka shangu dzekutambira nyika yake yeBelgium.   Mutambi uyu (31) akasarudza kusatambira nyika yake apo ichange ichirwira kuenda kumutambo we2024 European Championships uye ne2026 World Cup.   Zvichitevera kuburitswa kwakaita chikwata chake kuWorld Cup kuQatar, Hazard asiya mushure mekutambira nyika yake kwemakore 14 apo ave kutarisira kumutsiridza hupenyu hwake hwenhabvu kuReal Madrid.   “Nhasi ndavhura chimwe chikamu. Ndokutendai nerudo,” Hazard anonyora paInstagram.   “Ndokutendai nerutsigiro rwenyu. Ndinokutendai nenguva yemafaro atakave navo kubva gore ra2008.   “Nhasi ndasarudza kusiya kutambira nyika yangu. Chikwata chitsva chevechidiki chagadzirira. Ndichakusuwai zvikuru.”   Bepanhau rekuBelgium Het Laastest Nieuws rakanyora kuti Hazard akange akurukura nevamwe vaanotamba navo nhabvu kuti anoda kusiya kutambira nyika yake kubva pavakaburitswa kuWorld Cup neCroatia.   Mazuva matanhatu akatevera, Hazard haana kushandura pfungwa dzake sezvo akabva azivisa vanhu 27.2 miriyoni vanomutevera paInstagram.   Matambiro ake muchikwata cheBelgium ange adzikira izvo zvakaona mutambo waakapedzisira kutambira nyika yake kuWorld Cup achipinzwa kwatambwa maminitsi anodarika 87 wave kunopera.   Akatanga kutambira Belgium aine makore 17 okuberekwa mugore ra2008 apo vakatamba neLuxembourg nemusi wa19 Mbudzi, 2008.   Mutambi uyu, uyo aimbove kuChelsea, akakwanisa kutambira nyika yake ka126, ndokunwisa ka33 uye achibatsira vamwe vatambi kunwisa ka36.   Hazard akatungamira Belgium ari kaputeni mumitambo 56. – SportsMail Football	https://www.kwayedza.co.zw/hazard-asendeka-shangu/
politics	Dare Rinowana Pator Mawarire Vasina Mhosva	Dare rapamusoro reHigh Court ratura mutongo wekuti Mufundisi Evan Mawarire, avo vanga vachipomerwa mhosva yekuda kupidgura hurumende yevaimbova mutungamiri wenyika, VaRobert Mugabe, kubudikidza nekuratidzira kwakaitika gore rapera, havana mhosva. \n\nMutongi wedare repamusoro, Muzvare Priscilla Chigumba, vatura mutongo wekuti VaMawarire havana mhosva yavakapara nokudaro vave munhu akasununguka.\n\nMuzvare Chigumba vati hapana humbowo hwakajeka hwakasvitswa kudare nemagweta ehurumende pamwe nevafakazi panyaya iyi hunoratidza kuti VaMawarire vakakurudzira vanhu kuti vabvise hurumende yaVaMugabe pachigaro vachiti mavhidhiyo ose akaratidzwa dare anoratidza kuti VaMawarire vakurudzira veruzhinji kuratidzira murunyararo vachiti izvi zvinobvumidzwa nebumbiro remitemo yenyika.\n\nMutongi atiwo hapana humbowo hunoratidza kuti vanhu vakaita zvemhirizhonga pakuratidzirwa kwakaitwa kwemazuva maviri gore rapera kwaidaizwa kuti Shutdown Zimbabwe vakanga vakurudzirwa naVaMawarire kuti vaite mhirizhonga iyi.\n\nGweta raVaMawarire, VaHarrison Nkomo, vanoti vafara nemutongo waturwa nedare.\n\nVaMawarire vanoti havafainira kunge vakatombomiswa mudare kubva pekutanga. VaMawarire vakasungwa gore rapera mushure mekuratidzira kwakatambirwa nevanhu vakawanda kusanganisira chikwata che Tajamuka. Zvichakadai, dare repamusoro rakatarisirwawo kutura mutongo nhasi wekuti ma aliens obvumirwa kunyoresa kuvhota here musarudzo dzegore rinouya kana kuti kwete. No media source currently available 	https://www.voashona.com/a/zimbabwe-mawarire-acquitted/4141544.html
sports	‘Tsiva haina chibhanzi’	MUTAMBI wetsiva wechidzimai Kudakwashe ‘Kudah’ Chivandire anoti mutambo uyu hausi kumubhadhara zvachose zvekuti ari kufunga kumbousiya ozama zvimwe zvekuti araramise mhuri yake.   Kudah – uyo anove shasha yeWomen’s International Boxing Association (WIBA) Inter-Continental Champion – achangobva kukunda Iriya Matoga wekuMalawi mumutambo wehushamwari wakaitirwa kuHarare International Centre (HICC) svondo rapera.   Makwishu aya aive ekutsigira mutambo waCharles Manyuchi uyo akakunda Diego Diaz Gallardo wekuArgentina.   “Chokwadi mutambo uyu hapana zvatiri kuwana, tikapinda mukembi chaimo tichigadzirira kuzorwa hapana chatinopihwa uye tinogaramo kwenguva ndefu chaiyo patinobuda tinopihwa tumari tusingatenge. Ipapo unenge une nguva ndefu wasiya mwana wako uyo anenge achida kuchengetwa.   “Ndinombofunga zvekusiya mutambo uyu uye parizvino nditori pakati pekugadzirisa kuti ndiite zvimwe zvinondipa pundutso muhupenyu hwangu.   “Ndinogona kugadzira musoro wangu, saka ndinogona kutanga bhizimisi rekugadzira musoro ndichiwana mari yekuraramisa ini nemhuri yangu. Pandinenge ndisingarwe ndoziva kuti ndine zvandinenge ndichiita zvinenge zvichindipa mari,” anodaro Kudah.   Kubva achitanga kuita zvetsiva, Kudah akwanisa kurwa mitambo mitanhatu ndokuhwina mina uye akakundwa miviri chete.   “Chishuvo changu kuti ndiraramise mwanasikana wangu uyo ane makore maviri ekuberekwa. Pandinoenda kunotamba tsiva ndotarisira kuti ndigodzoka ndine mari chaiyo inotenga yekuti ndigomutengera zvose zvaanoda.   “Asi manje ndanzwa nekuvimbiswa zvinhu zvakawanda asi hapana kana chiri kumbozadzikiswa pazvose,” anodaro Kudah.   Anoti murume wake – uyo anomutsigira zvikuru mumutambo uyu – ndiye anombosara achichengeta mwana wavo apo paanoenda kunotamba tsiva.   “Ndinotenda murume wangu nerutsigiro rwaanondipa, anoziva kuti ndine chido netsiva uye anonditsigira zvikuru,” anodaro.   Zvakadai, nhengo yeZimbabwe Boxing Board of Control, Thomas Kambuyi, anoti nyaya dzekubhadharana mari pakati pevatambi vetsiva nemamaneja avo dzinonetsa kupindira nekuti ivo sesangano havazive zvinenge zvakavimbisana mativi maviri aya.   “Chandingataure ini ndakazvimirira hangu ndechekuti mutambi uyu anofanirwa kugara pasi nemamaneja ake votaurirana kuti vagodzirisana sei zvavainge vakavimbisana. Isu ipapo hatikwanise kupindira sezvo takange tisipo vachiwirirana uye hatizive kuti vakavimbisana zvipi.   “Kutaura chokwadi hupenyu iye zvino hwaoma, mabhizimisi haasi kufamba zvakanaka uye isu vari mune zvemitambo zvakatikakatawo zvakare, mitambo yese iri kuchema kwete tsiva yoga,” anodaro.	https://www.kwayedza.co.zw/tsiva-haina-chibhanzi/
business	Sangano reVarimi reIntegrated Commercial Farmers Union Rokurudzira Kuti Mitengo yeZvirimwa Itarwe neMari yeKunze	"Rimwe sangano rinomirira varimi, reIntegrated Commercial Farmers’ Union, rinoti mitengo mitsva yezvirimwa yemwaka uno yakaziviswa nehurumende svondo rino yakanaka chose asi dambudziko rinozosangana nemurimi nderekuti vezvitoro vanobva vakwidzawo zvakanyanya mitengo yezvinodiwa nemurimi mumwaka unotevera. Hurumende yakazivisa neChipiri kuti mwaka uno Grain Marketing Board ichange ichitenga chibage nemadhora zviuru gumu nezviviri nemazana matatu nemakumi maviri nemapfumbamwe, kuchitiwo mbeu diki dzchitengwa nemadhora zviuru gumi nezviviri nemazana masere nemakumi matanhatu nemashanupatani. Soya bhinzi dzinonzi dzinenge dzchitengwa nemadhora zviuru gumi nezvinomwe nemazana maviri negumi nerimwe patani. Mutevedzeri wemutungamiri weIntegratedCommercial Farmers’ Union, Amai Maiwepi Jiti, vanoti pari zvino mari iyi inoonekwa seyakawanda zvikuru asi panozosvika nguva yekugadzirira mwaka unouya inenge isisakwanire varimi kuti vakwanise kutenga zvavanoda. ""Hongu mitengo yema inputs inokwira panotaurwa mitengo yembesa. Ndinokurudzira kuti dai hurumende yataura mutengo vachishandisa mari yekunze, sokuti chibage chonzi US$260.00. Then panguva ayekuti murimi ave kubhadharwa opiwa zvake maRTGs vachishandisa rate inenge iripo musi iwoyo,"" vanodaro Amai Jiti. Vanoti izvi zvinobatsirawo murimi kumudzivirira kubva kumitengo yezvikwanisiro zvekuti kana mitengo yakanzi yakwidzwazve haufe haanetseke kudzokera mumunda mwaka unotevera. Amai Jiti vanokurudzira hurumende kuti ipindirewo nekuona kuti mitengo yezvikwanisiro zvinodiwa nemurimi haizokwidzwi pasina mvumo inobva kwairi. No media source currently available "	https://www.voashona.com/a/zimbabwe-farming-producer-prices-maiwepi-jiti/5388336.html
business	Hurumende Yotenda Kuti Kushaya Simba kweMari Kwopa Kuti Vari Pamudyandigere Vaomerwe neHupenyu	Gurukota rinoona nezvevashandi, Muzvinafundo Paul Mavima, vatenda kuti mari dziri kuwedzerwa vari pamudyandigere neNational Security Authority kana kut NSSA kutanga mwedzi uno hadzikwani nekuda kwekushaya simba kwedhora asi vachiti havo atsunya arwa. VaMavima vaudza Studio 7 kuti hurumende ichaita zvose zvainogona kuona kuti mari iyi hairambe ichishaya simba. Vatiwo vari kutambira mari yepasi vanenge vachiwana mari inosvika madhora makumi matanhatu ekuAmerica asi pachishandiswa chikero chemari chiri pamutemo kwete zviri kuitika pamukoto vakati mari iyi inosvika pamadhora mazana matatu kune vakabatirwa mari dzakati wandei vachiri kushanya. Mari idzi dziri kutangira pamadhora makumi matanhatu ekuAmerica asi pachishandiswa chikero chiri pamutemo kwete mari dzepamukoto. Vari pamudyandigere vane makore akawanda vachichema chema kuti mari kutambiriswa haisi kuvakwanira zvopa kuti vanonge svosve nemuromo. Nyanzvi munyaya dzezvehupfumi vachishanda nesangano reLabour and Economic Development Research Institute of Zimbabwe, Doctor Godfrey Kanyenze, vatendawo kuti mari iyi ishoma zvichinyanya kukonzerwa nekuti dhora remunyika riri kutengeswa nemari inodarika mazana maviri emadhora padhora rekuAmerica kana kuti 1”200. Vatiwo vemabhizimisi vakawanda vanotengesa zvinhu vachishandisa chikero chemaei yepamukoto. Munyori mukuru wesangano revashandi reZimbabwe Congress of Trade Unions, VaJaphet Moyo, vatiwo vari pamudyandigere vachiri vakaomerwa nehupenyu sezvo mari iyi isingakwane kuti vatenge kana mishonga chaiyo kana vave kurwara. Munyori mukuru werimwe sangano revari pamudyandigere reAssociation of National Social Security Retirees Trust, VaGideon Shoko, vatiwo panotanga kubatwa zvimwe zvirehwa rehwa nevemabhanga mari iyi ishoma. Vatiwo haisvike pane inotarisirwa kuti mhuri irarame pamwedzi kana kuti Poverty Datum Line Vashandi vemumakambani nemuhurumende vanobatirwa mari pamwedzi neNSSA kuti vazopihwe kava vave pamudyandigere kana kuremara vari pabasa. Asi kwemakore vashandi vagara vachichema kuti huori hunotyisa hunoitika muNSSA hunopa kuti itadze kuvapa mari dzekuti vakwanise kurarama. No media source currently available 	https://www.voashona.com/a/hurumende-yotenda-kuti-kushaya-simba-kwedhora-remunyika-kwopa-kuti-vari-pamudyandigere-vaomerwe-nehupenyu/6382556.html
business	ZRP Inoti Mari Yayakapihwa muBhajeti naVaNcube Haikwane Kutenga Pfuti, Hutsi Hunokatyidza neZvimwe	Mubhajeti risati ratambirwa nedare reparamende kana kuti budget proposal ravakatura vhiki rapera, gurukota rezvemari Muzvinafundo Mthuli Ncube vakapa mapurisa eZimbabwe Republic Police kana kuti ZRP mari inosvika mabhiriyoni makumi matanhatu emunyika kana kuti 60 billion dollars ekuita mabasa. Asi vakuru vemapurisa vanoti kuti vakwanise kuita zvavanotarisirwa kuita, vanoda mari inosvika mabhiriyoni mazana mashanu nemakumi masere kana kuti 580 billion yemunyika.  Mumwe mutevedzeri wemukuru wemapurisa achiona nezvevashandi, Deputy Commissioner General (Human Resources) VaElliot Ngirandi, vaudza nhengo dzeparamende kuti ZRP mari yavari kunzi vapihwe kana bhajeti rikatambirwa nedare iri ishoma zvikuru pane zvavange vachitarisira.  Semuenzaniso, vatiwo vaida mari inosvika mabhiriyoni mazana mana nemakumi maviri emadhora kana kuti 420 billion pamabasa akasiyana siyana akafanana nekutenga zvombo, motokari nezvimwe zvikwanisiro asi vakapihwa mabhiriyoni gumi nemaviri emadhora emunyika chete kaba kuti 12, 6 billion. VaNgirandi vati vaida mari inosvika makumi mashanu emabhiriyoni kana kuti 50 billion doallrs kuti vakwanise kuendesa mapurisa kunzvimbo dzakasiyana siyana siyana. Vati mapurisa anoenda kubasa asina mari yekubatsirikana kana kuti maallowances vakatiwo mapurisa ari kushandisa mbozhanhare dzavo pachinhambo chekushandisa zviovha zvepabasa. VaNgirandi vatiwo zvinosuwisa kuti vane vanenge vari muhusungwa kuzvitokisi havawani chekafu. Vatiwo kana zvipatara nemakirinika zveeZRP hazvina mishonga uyewo vaida mabhiriyoni matanhatu ekutenga mishonga asi vakapihwa mabhiriyoni maviri chete pabhajeti regore rinouuya. VaNgirandi vakumbira nhengo dzeparamende kubva kukomiti inoona nezvemukati menyika nekomoti yeSeneti inoona nezverunyararo munyika kuti vataure negurukota rezvemari kuti riwedzere mapurisa mari . Asi munyori mubazi rezvekudzivirirwa kwenyika, VaAaron Nhepera, vavimbisa nhengo dzeparamende kuti munyika hamusi kuzoita nyonga nyonga nekuda kwekuti ZRP yakapihwa mari shoma vachiti vakatoudza mutungamiriri wenyika nezvenyaya iyi. Vakumbirawo nhengo dzeparamende kuti dzitaure nebazi rezvemari kuti ripeZRP mvumo yekushandisa mari yefaindi nedzimwe dzainowa vachiti izvi zvinoita kuti mmapurisa awane mari yekushandisa yakakwana.  Zvichakadai mukuru mubazi reCivil Registry, Registrar General, VaHenry Machiri, vaudzawo nhengo dzeparamende kuti bazi ravo harina kuwana mari yaraida mubhajeti vachiti vakapihwa mabhiriyoni gumi reimwe kana kuti 1, 1 billion chete asi ivo vaida zana remabhiriyoni emadhora kana kuti 100 billion dollars.  VaMachiri vati vashandi vebazi ravo vakatoresa vanhu zvitupa mumatunhu ese munyika pasi pechirongwa cheNational Mobile Registration gore rino havasti vabhadhra. Varatidzawo kusafara nenyaya yekuti havana kupihwa mari yekunyoresa vanhu kuvhota zvakare kana Zimbabwe Electoral Commission ichinge yapedzeda kutara miganhu yenzvimbo dzekuvhotera gore rinouya kana kuti Delimitation. VaNhepera vatiwo kunyoreswa kwevanhu kwakashosha uye vakumbira nhengo dzeparamende dzione zvadzingaiite kuti mari yekuita izvi iwanike. Sachigaro wekomiti inoona nezvekudzvirirwa kwenyika, VaAlbert Nguluvhe pamwe nasachigaro wekomiti inoona nezverunyararo, VaDavid Parirenyatwa vaudza VaNhepera nevamwe kuti vataure zvinhu zvakakosha zvavanoda kuti zviwedzera mari vachiti zviri pachena kuti hapana mari yakawanda yekupa kuzvirongwa zvese zvabazi ravo.  Pari zvino mapazi ese ehurumende ari kusangana nemakomiti eparamende achitaura kuti anoda kuwedzerwa mari yakawanda zvakadii paramende isati yapasa bhajeti re4.5 trilllion rakaturwa svondo rapfuura. Mapazi ehurumende ainge achida mari inosvika matrillion masere nemabhiriyoni manomwe kana kuti 8,7 trillion.	https://www.voashona.com/a/6855001.html
politics	Munyori Mukuru weUnited Nations Oshora Kuputika kweChinofungidzirwa Kuti Chombo muZimbabwe	Munyori mukuru weUnited Nations VaAntonio Guterres vanoti vari kushushikana zvikuru nekuputika kwakaita chinofungidzirwa kuti chombo kana girinendi kuWhite City Sports Stadium kuBulawayo nemusi weMugovera rakapotsa rauraya mutungamiri wenyika VaEmmerson Mnangagwa, vatevedzeri vavo vaviri VaConstantino Chiwenga naVaKembo Mohadi avo vanonzi vakakuvara. VaGuterres vakurudzira kuti vane chekuita nekuputika uku vanofanira kusungwa voendeswa kumatare uye vakati vari kushuvira kuti vakakuvara vapore nekukurumidza. Vanhu vanosvika makumi mana nemapfumbamwe vakakuvara. Mapurisa ari kuenderera mberi achiferefeta nyaya iyi uye hapana ati asungwa. Mutauriri wemapurisa Senior Assistant Commissioner Charity Charamba vati kana paine vane humbowo vanofanira kufonera matikitivha eCID Bulawayo panumber dzinoti 0292-71568, Bulawayo Central Police – 0292-72515 or CID headquarters – 0242-709134, kana National Complaints desk on 0242-703631, or WhatsApp number 0712800197 kana kumapurisa ari pedyo navo. Zvichakadaro, sangano remubatanidzwa wemakerereke yeZimbabwe Council of Churches (ZCC) vakumbira vemakereke kuti vabatane mukunamata uye kutsanya kuti munyika muitwe sarudzo murunyararo. Mizinda yekunze yakaita seEgypt, America, Britain neRussia yashorawo zvikuru zvakaitika muZimbabwe. VeSADC ne African Union vashorawo chiitiko ichi. Nyanzvi munyaya dzezvematongerwo enyika VaMaxwell Saungweme vanoti munyori mukuru weUnited Nations aifanira kubuda pachena kuti aya mabasa evanopfurikidza mwero. No media source currently available  	https://www.voashona.com/a/munyori-mukuru-weunited-nations-oshora-kuputika-kwechombo-muzimbabwe/4453169.html
politics	VaKhaya Moyo Vanobvuma Kuti Chabvondoka muZanu PF	Bato re Zanu PF rinoti richasangana svondo rinouya kuti rizeya nyaya yekunetsana kuri mubato iri kana paine vanenge vaine zvichemo zvavanenge vatura kuPolitburo. Mashoko aya ataurwa nemutauriri webato iri, Va Simon Khaya Moyo, zvichiteveraa kunetsana nekurovana uye kukandirana makobvu nematete kuri kuenderera mberi mubato iri pamveri pemusangano waro we National Conference uri kutarisira kuitwa kuVictoria Falls muna Zvita. No media source currently available Vanhu vakawanda mubato iri vave makara asionane zvikuru vanonzi vari kutsigira chikwata chinonzi chinotungamirwa nemumwe mutevedzeri wemutungamiri wenyika, VaEmmerson Mnangagwa, nechimwe chinonzi Generation 40 chinosanganisira mudzimai wemutungamiri wenyika, Amai Grace Mugabe. Asi Amai Mugabe naVaMnangagwa vanoti havana zvikwata zvavanotungamira. Vanoziva zviri kuitika muZanu PF vanoti chirongwa cheGeneration 40, kana kuti G40, chakauya kuburikidza nepfungwa dzevaimbove gurukota rezvekuburitswa kwemashoko, VaJonathan Moyo, vachishanda nemamwe makurukota echidiki muZanu PF Mune kunetsana kunotyisa mumatunhu akawanda muZanu PF kusanganisira Masvingo, Harare, Mashonaland West, Mashonaland East neMashonaland Central. Nyanzvi munyaya dzezvekudyidzana nedzimwe nyika uye vachiongorora nyaya dzezvematongerwo enyika, VaClifford Mashiri, vanoti zvava kuitika muZanu PF zvinoratidza kuti bato iri chava chitima chisina musoro	https://www.voashona.com/a/zanu-pf-mnangagwa-mugabe-moyo-mashiri/3057032.html
business	CZI Yozeya neChina Mamiriro Akaita Hupfumi	Sangano reConfederation of Zimbabwe Industries, CZI, iro riri kuti zvinhu hazvina kumira zvakanaka mumaindasitiri, riri kuita musangano wakakosha svondo rino kuti rione kuti zvinhu zvavandudzwa kuitira kuti makambani atange kushanda zvakanaka. Musangano uyu uri kuitirwa kuCrown Plaza muHarare neChina. Vari kutarisirwa kupinda mumusangano uyu vakamirira mapazi ehurumende vanosanganisira gurukota rezvemari, VaPatrick Chinamasa, gurukota rezvemigodhi, VaWalter Chidhakwa, uye gurukota rezvemaindasitiri, VaMike Bimha. Mukuru weCZI, VaClifford Siwela, vaudza Studio7 kuti vamwe vari kutarisirwa kuvako vamiriri veInternational Moneteray Fund neWorld Bank vari munyika, nyanzvi munyaya dzezvehupfumi nevamwe. Nyanzvi munyaya dzezvehupfumi, uye vachishanda neResources Exploitation, VaWashington Mehlomakulu, vanoti CZI inofanira kubuda nezvisungo zvainozoendesa kuhurumende kwete kumirira hurumende kuti iuye nezvisungo nekuti inenge yawandirwa nezvekuita. VaMehlomakulu vanoti basa rehurumende ndere kugadzira migwagwa, magetsi nezvimwe kwete kuronga zvemakambani. No media source currently available Sangano reCZI rinoti makambani emuZimbawe ari kushanda ari pasi pezvikamu zvitatu nezvitanhatu kubva muzana izvo zvopa kuti vanhu vakawanda varasikirwe nemabasa. 	https://www.voashona.com/a/zimbabwe-economy/2604994.html
politics	VaAcie Lumumba Voparura Bato rezveMatongerwo eNyika	Vaimbova nhengo yeZanu-PF VaAcie Lumumba vaparura bato ravo rinonzi VIVA party muHarare nemusi weChina. VaLumumba avo vati ndivo sachigaro webato iri vanonzi vange vachitukurira mutungamiri wenyika VaRobert Mugabe. VaZhuwawo vakabuda mubato reZanu-PF mushure mekunge vanetsana negurukota rezvekuendesa hupfumi kuvatema VaPatrick Zhuwao. VaZhuwao vainge vasarudza VaLumumba kuita sachigaro weZimbabwe Youth Empowerment Council asi vakazovadzinga izvo zvakapa kuti vaviri ava vakandirane makobvu nematete. VaLumumba vanonzi vane makore makumi maviri nemanomwe ekuberekwa uye pasi pebumbiro remutemo havakwanise kupinda musarudzo dzemutungamiri wenyika sezvo zvichida munhu ane makore makumi mana. Nyanzvi munyaya dzezvematongerwo enyika dzataura neStudio 7 dzati zvinonetsa kuti VaLumumba vaite mutsindo mushure mekubatwa mumambure enyaya dzehuori uye kufumurwa apo vakaburitsirwa vhidhiyo vachiita zvepabonde nemumwe musikana.	https://www.voashona.com/a/zimbabwe-matongerwo-enyika/3398971.html
business	Mari Itsva Yotarisirwa Munyika Mukati meMasvondo Maviri	Bhanga guru renyika, reReserve Bank of Zimbabwe, RBZ, razivisa kuti richadhinda mari itsva ichange ichishandiswa mumabhanga serimwe rematanho ariri kutora mukugadzirisa nyaya yekushomeka kwemari munyika pamwe nekugadzirisa zvinhu mumabhanga nemisika yemari munyika. Gavhuna webhanga iri, zvakare vari sachigaro vekomiti yebhanga iri inoona nezvekufambiswa kwemari, yeMonetary Policy Committee, Dr John Mangudya, vati mari iyi inosanganisira madhora maviri emakoini nemadhora mashanu ebepa ichange yave mumabhanga mukati memasvondo maviri ari kutevera. Vachitaura mumushure memusangano wekutanga weMonetary Policy Committee, VaMangudya vati komiti yavo haisi kufara kuti mumaabhanga hamuna mari inokwanira munhu wese ndosaka vatora danho rekuunza mari itsva. VaMangudya vatiwo vari kuwedzera mari pamusika wemari yekunze kana kuti Interbank Rate vachiti matanho aya achederedza mitengo yezvinhu. VaMangudya vatiwo pane mari yakawanda isina zvairi kushandiswa yakangogara mumabhanga uye komiti yavo yatora danho rekuti mari iyi ishandiswe pakurima pamwe nekugadzirisa zvinhu kuti hupfumi hwenyika husimukire. Vaenderera mberi vachiti pamari yose iri mumabhanga munyika, mabhirioni gumi nemapfumbwamwe emadhora, makambani makumi mashanu chete ndiwo ane zvikamu makumi mashanu kubva muzana zvemari iyi. Munguva pfupi yapfuura, RBZ yakavhara maAccounts emakambani akaita se Sakunda, Croco neAccess Finance achinzi aishandisa mari zvisina tsarukanao uye afaingudzirwa kuti ndiwo aiita zvekutenga nekutengesa mari pamusika mutema. Sachigaro vesangano rinomirira mabhanga munyika, reBankers Association of Zimbabwe, VaWebster Rusere, vati semaonero avo, Monetary Policy Committee yabuda nematanho akanaka chose. Vanoongorora nyaya dzehupfumi vakazvimirira, VaMasimba Kuchera, vaudza Studio 7 kuti danho rekuwedzera mari mumabhanga rakanaka chose asi sezvo vanhu vange vatambura nekutengeserwa mari nemakoronyera. Vaenderera mberi vachiti zvakakosha kuti bhanga guru renyika ritorewo matanho anoshaisa makoronyera anotengesa mari mukana wekuramba achiomesera vanhu. Asi dzimwe nyanzvi munyaya dzehupfumi dzinoti nyika inofranirwa kungwarira kuti munyika musawanzwe, akana kudhinda mari inodarika hupfumi hwenyika, sezvo izvi zvichikonzera kuparara zvakanyanya kwesimba remari munyika. No media source currently available 	https://www.voashona.com/a/zimbabwe-new-currency-expected-in-two-weeks/5144185.html
politics	Vakarwa Hondo yeRusununguko Voronga Nhaurirano neBritain	Vanotungamirira sangano revakarwa hondo yerusununguko reZimbabwe National Liberation War Veterans Association vanoti vari kuronga musangano neBritain nedzimwer nyika dzakabudirira kuti vagadzirise nyaya yemagariro avo sezvo vari kuti hurumende yavarasa. Vesangano re ZLHR ava vakataura mashoko aya apo vakaita musangano nevatori venhau muHarare nemusi weChina. Munyori mukuru musangano re ZNLWA VaVictor Matemadanda vati kunyangwe hazvo vakazoshorwa kuti vave kuita misangano nevekumawirira havana hany'a nazvo sezvo chinangwa chavo chiri chekuti varwi vehondo yerusununguko vabatsirikane. Vati vane chivimbo chekuti hurukuro dzavachaita idzi dzichabatsira kusimudzira hupenyu hwevarwi verusununguko. VaMatemadanda vashoropodzawo Brigadier General Retired Asher Walter Tapfumaneyi munyori mubazi revakarwa hondo vachiti vanofanira kuregedza kuda kutonga sangano revarwi vehondo yerusununguko. VaTapfumaneyi vanoti hurumende yave kuda vatungamiri vatsva sezvo isingakwanise kushanda nevatungamiri varipo nekuti vakati mutungamiri wenyika VaRobert Mugabe ngavaende pamudyandigere vachitiwo havachavatsvagire rutsigiro. VaMatemadanda vati bato reZanu PF harina kumboita hany'a nevarwi vehondo yerusununguko uye sangano ravo isangano rakazvimirira risinei nebato reZanu PF. Vatiwo vari kushushikana kuti kunyangwe vakarwa hondo, vana veZimbbwe havana rusununguko. Vanoona nezvemabasa musangano iri, VaFrancis Nhando vatsigira mashoko aya vachiti vakazvionera pamhuno sefodya apo vange vobvunzurudzwa nemapurisa kuti sei vange vakamira muHarare Gardens vari vana apo vaigadzirira kuita musangano wavo. Vanoona nezvekubuditswa kwemashoko musangano iri, VaDouglas Mahiya vati vanokatyamadzwa kuti hurumende inoda kupindira munyaya dzesangano revarwi verusunungukonekuyedza kuri putsa. Musangano uyu wange uine vanasachigaro vekumatunhu akasiyana-siyana avo vati kunyangwe hazvo hurumende ichida kuvanganisa, vari kuzoramba vachibatira pamwe nemukuru wavo VaChristopher Mutsvangwa. Hatina kukwanisa kubata gurukota rezvevakarwa hondo VaTshinga Dube kana VaTapfumaneyi sezo vange vasiri kudarira nharembozha dzavo. No media source currently available 	https://www.voashona.com/a/zimbabwe-matongerwo-enyika/3510766.html
health	Bazi rezveHutano Roongorora Vanhu Vakabva Kunyika Dzine Chirwere cheCoronavirus	Bazi rezvehutano rinoti pane vanhu zana nemakumi maviri nemapfumbamwe vakabva kunyika dzakabatwa vanhu chirwere che coronavirus vari kumboongororwa munyika kusvika musi wa7 Kukadzi kuti vaonekwe kuti havana kutapurirwa chirwere ichi here. Vanhu ava vakasvika munyika pakati pa25 na28 Ndira, unove mwedzi uno, vachibva kunyika dzakasiyanasiyana dzabatwa nedambudziko rechirwere ichi, kusanganisira China, uko kwachakatangira. Chirwere ichi chauraya vanhu vanosvika zana nemakumi manomwe kuChina kwakare uye vamwe vanodarika zviuru zvipfumbamwe nemazana matanhatu vabatwa nacho kusvika pari nhasi munyika iyi. Kunze kweChina, chirwere ichi chawanikwawo kunyika dzinosvika gumi nesere dzinosanganisira America, France, Germany, Japan neVietnam. Vaimbova gurukota rezvehutano Dr Henry Madzorera vanoti vanoona zviri zvinhu zvakanaka zvekudzivirira vanhu kuti chirwere ichi chisapararira. Doctor Madzorera vanotiwo vanoona zvakakodzera kuti vanhu vari kutarisiswa ava vange vachimbogara vari kudzimba dzavo vachiongororwa sezvo pasati pave nemunhu abatwa nechirwere. Vanoti nekuda kwekuoma kwezvinhu mune zveupfumi, Zimbabwe haizokwanise kuita sedzimwe nyika dzakabudirira dzinonzi dzakatovaka zvipatara zvekuchengetera vanhu vari kuongororwa kana vakabatwa nechirwere ichi. No media source currently available  	https://www.voashona.com/a/zimbabwe-coronavirus-quarantine-henry-madzorera/5267967.html
politics	VaCharamba Vokonzera Kugeda Geda KweMeno neMashoko Avo paNyaya yeKuratidzira	Mutauriri wemutungamiri wenyika VaGeorge Charamba vakonzera mutauro wakanyanya pasi rose nemashoko avanonzi vakataura kubepanhau reSunday Mail vari ku Azerbaijan uko vari kushanya nemutungamiri wenyika VaEmmerson Mnangagwa. VaCharamba vanoti zviri kuitika munyika umo muri kupomerwa mauto nemapurisa mhosva yekupfura vanhu gumi nevaviri, kukuvadza mazana nemazana uye kusunga vanhu vanodarika mazana manomwe inzwisa chete. VaCharamba vanoti mhirizhonga iri kukonzera nebato reMDC nemapato akazvimirira. Mapepa nhau emunyika dzakawanda aratidza kukatyamadzwa zvikuru nemashoko aya. Asi masangano akaita seUnited Nations, nyika dzakaita seAmerica, Britain nesangano reEuropean Union ari kushora zvikuru nyaya yekushandisa mauto mukushungurudza vanhu iri kuitwa neZimbabwe. Sangano ravanasorojena rinozivikanwa nekuti The Elder’s rashorawo zviri kuitwa nehurumende yeZimbabwe zvekushungurudza vanhu uye kudzima masaisai einternet. Hatina kukwanisa kubata VaCharamba kuti tinzwe zvizere nezvemashoko avo sezvo nharembozha yavo yange isiri kudairwa. Vakawanda vanoti munyika maberekera ingwe. Asi gurukota rezvekuburitswa kwemashoko Amai Monica Mutsvangwa vanoti zvinhu zvave kuita zviri nani avo vakurudzira vanhu kuti vasaite mhirizhonga. No media source currently available  	https://www.voashona.com/a/vacharamba-vokonzera-kugeda-geda-kwemeno-nemashoko-avo/4751190.html
business	Bhodhi Idzva reZimra Rinogadzwa Richitungamirwa naVaCallisto Jokonya	Gurukota rezvemari, VaMthuli Ncube, vakazivisa neChitatu mazita evanhu vatanhatu vachange vari mubhodhi idzva reZimbabwe Revenue Authority, Zimra. VaNcube vakati sachigaro webhodhi iri vachange vari muzvinabhizimisi ane mukurumbira, VaCallisto Jokonya, mutevedzeri wavo ari Amai Josephine Matambo. Dzimwe nhengo dzebhodhi iri ndiVaGeorge Guvamatanga, VaIsaac Kwesu, Memory Nguwi naDoctor Morris Mpofu. Mutungamiri wesangano revanotenga vachitengesa reInternational Crossborder Traders Association, VaDenis Juru, vaudza Studio7 kuti kunyange havo vachiremekedza VaJokonya semunhu anoziva zvemabhizimisi, VaJokonya havangakwanisi kupedza huori huri kuZimra nekuti huori uhu hunobva kumusoro soro kwehurumende kunove iko kunofanirwa kutanga kugadziriswa. VaJokonya vaudza Studio7 kuti vanga vari kunze kwenyika uye havakwanisi kutaura nesu. No media source currently available 	https://www.voashona.com/a/zimbabwe-finance-minister-mthuli-ncube-appoints-new-zimra-board-members/4709370.html
politics	VaMnangagwa neVamwe Vakapidugura Hurumende Havana Kukokwa kuMusangano naVaBiden Uri Kutanga neChipiri	Mutungamiri wenyika yeAmerica VaJoe Biden nemusi weChipiri muWashington DC vari kuparura musangano wekudyidzana nevamwe vatungamiri venyika dzemuAfrica kana kuti US-Africa leaders’ summit. Kunyangwe hazvo vatungamiri venyika dzemuAfrica vakawanda vakakokwa kumusangano uyu, mutungamiri wenyika VaEmmerson Mnangagwa nemutevedzeri wavo VaConstantino Chiwenga havana kukokwa nenyaya dzezvirango zvavakatemerwa vachipomerwa mhosva dzekutonga nedemo. Vamwe vatungamiri vasina kukokwa nekuda kwekupidigura hurumende nechisimba vanosanganisira veSudan, Mali, Burkina Faso neGuinea avo vakambomiswa kuva nhengo dzesangano reAfrican Union. Vatungamiri makumi mana nevashanu ndivo vakakokwa kumusangano uyu. Zimbabwe inenge yakamirirwa negurukota rezvekudyidzana nedzimwe VaFrederick Shava.  Mutungamiri wenyika yeSouth Africa VaCyril Ramaphosa vainge vakokwa vanonzi havachakwanise kuenda kuAmerica. VaRamaphosa vakatarisana nemhosva huru yavari kupomerwa yekuita zvehuwori vamwe vachiti vanofanira kumanikidzwa kusiya basa. Pane kukandirana makobvu nematete pakati peAmerica neZimbabwe nenyaya yezvirango iyi. Zimbabwe inoti zvapa kuti hupfumi hwenyika hugwadame. Asi America inoti huwori nekutadza kutungamira ndiko kwapa kuti hupfumi hwenyika hunange kumawere. Nyanzvi munyaya dzezvehupfumi uye vaimbotungamira sangano reZimbabwe Chamber of Commerce, VaCallisto Jokonya, vanoti musangano uyu wakakosha kuAmerica iyo yave kusaririra munyaya dzezvekudyidzana neAfrica zvapa mukana wakakura kuRussia neChina. Asi hurumende yeAmerica inoramba kuti kuda kukwikwidzana neChina neRussia ndicho chinangwa chikuru chemusangano uyu. No media source currently available 	https://www.voashona.com/a/6871738.html
business	Mapazi eHurumende neVamwe veParamende Voramba Kutambira Bhajeti ra2022	Apo hurukuro dziri kuenderera mberi kuti bhajeti rakaparurwa negurukota rezvemari Muzvinafundo Mthuli Ncube rotambirwa here nedare reparamende kana kuti kwete, pave kubuda mutauro wakanyanya. Mapazi ehurumende akawanda ari kuti mari dzavakapihwa hadzina zvadzinobatsira uye VaNcube vane nhoroondo yekusavapa mari dzavanenge vataura mubhajeti. Bhajeti rakaparurwa naVaNcube rinofanira kutambirwa nematare ose eparamende anoti reHouse of Assembly neSenate kuti ritange kushanda zviri pamutemo. Asi rwendo rwuno dzimwe nhengo dzedare reparamende dziri kuti haiziyiwe. Vamwe vasiri kufara nebhajeti rakaparurwa iri mumiriri weNorton VaTemba Mliswa. Vanoti VaNcube havafanire kuvimbisa mari dzavasingazope mapazi ehurumende. Vakafanobata chigaro chemubati wehomwe mubazi rezvehutano Amai Lynette Tennis vakaudza dare reparamende kuti mari yakapihwa bazi ravo haikwane uye inotoisa hupenyu hwevanhu munjodzi. Bazi iri rakapihwa mari inosvika mabhiriyoni zana negumi nemanomwe kana kuti 117 billion yemunyika mubhajeti regore rinouya. Amai Tennis vakati zvikamu makumi masere nemashanu kubva muzana zvemari yekurapa TB, Malaria, hutano hwemadzimai nezvimwe yakabva kumasangano akazvimirira anoti Global Fund nehomwe yemutungamiri wenyika yeAmerica yePresident’s Emergency Plan For Aids Relief. Asi muzinda weAmerica wakatozivisa hurumende kuti itsvage nzira dzekubatsira vanorarame nehutachiona hweHIV/Aids. Hurumende yaibatsirikana zvikuru nemari yehomwe yeAIDS Levy inobatirwa vashandi asi inonzi yave shoma sezvo vakawanda vari kuzviitira mabasa emaoko vasingabhadhare. Rimwe bazi riri kuti rakapihwa mari ishoma nderedzidzo riri kuti zvirongwa zvakaita sezve Continuous Assessment Learning Activity kana kuti CALA zvichazviringidzwa zvakanyanya nemari shoma yarakapihwa. VaMliswa vanoti kugadzirisa dambudziko iri dai hurumende yaita bhajeti nemari yekuAmerica. VaMliswa vanoti zviri nani hazvo kuti dai VaNcube vakaparura bhajeti iri nemari yekuAmerica. Mashoko aya atsinhirwa nemunyori mukuru musangano revashandi reZimbabwe Congress of Trade Unions VaJaphet Moyo. Asi nyanzvi munyaya dzezvehupfumi VaVictor Bhoroma vanoti mari inoshandiswa haina hayo kunyanya kukosha nekuti. VaNcube vakazivisa havo kuti mapazi ehurumende akanga akumbira mari inoda kusvika matrilion maviri nemabhiriyoni manomwe kana kuti 2, 7 trillion yemunyika asi ivo vainge vaine mari inodarika zvishoma mabhiriyoni mazana mapfumbamwe nemakumi maviri nemanomwe kana kuti 927 billion yemunyika. VaNcube vakati chavari kuyedza kuita mubhajeti yavo kubatsira varombo kunyanya.	https://www.voashona.com/a/mapazi-ehurumende-nevamwe-veparamende-voramba-kutambira-bhajeti-ra2022/6342644.html
sports	Zvikwata zveNhabvu Zvokweshana Mukupera kweSvondo	Makundano eCastle Lager Premier Soccer League ari kupinda munharaunda yechipiri muine mitambo yakawandisa muHarare. MuHarare chete muchange muine mitambo mishanu, mitatu yacho mangwana sezvo zvimwe zvikwata zvekunze kweHarare zviri kutambira muguta iri mushure mekunge nhandare dzavo dzakanzi hadzikodzere kutambirwa nhabvu yepamusoro. Mutare City Rovers iri kubva kwaMutare kuzotamba neChapungu muNational Sports Stadium muHarare. Svondo rapera, zvikwata zvakaita seNitchrut ne Shabanie Mine zvakatambirawo kunze kwemusha asi zvikakunda izvo muongorori wemutambo wenhabvu, VaInnocent Mutena, vatsinhira kuti nhabvu hainei kuti muri kutambira kupi. Mutambo pakati peMutare City Rovers neChapungu uri kutambwa nguva dzekudya dzemasikati sezvo nhandare iyi iri kushandiswa zvekare zuva rimwechetero nechikwata cheBlack Rhinos icho chiri kusangana neZPC Kariba. Harare City ichange iri muRufaro Stadium neBulawayo City. Herentals iri kutamba Highlanders muNational Sports Stadium neSvondo. Ukuwo Dynamos iri pamusha neShabanie. Dembare yakarohwa 1-0 neChicken Inn svondo rapera. Murairdzi weDembare, Lloyd Mutasa, anoti ane tarisiro huru gore rino. FC Platinum iri pamusha muMandava Stadium neYadah. Mimwe mitambo iriko yakamira seizvi: Triangle United v Ngezi Platinum Stars - Gibbo Bulawayo Chiefs v Caps United - Luveve Zvichakadaro, chikwata chenyika chemaWarriors chiri kupinda munhandare yeLevy Mwanawasa Stadium muNdola, Zambia, neSvondo, chichiedza kutanda nyadzi apo chiri kusangana neAngola mumutambo wekugumisira mumakwikwi ezvikwata zvina. Zimbabwe yakadamburwa neZambia mumutambo wavo wekutanga zvekuti iri kutarisira kukunda mumutambo uyu kuti isapedze iri pachinhanho chekugumisira mumakwikwi ayo, ari kusangana Zambia neSouth Africa mufainari. Murairdzi wemaWarriors, Sunday Chidzambwa, ari kushandisa makundano aya kutarisa vatambi vaachada kushandisa mumakundano e2019 Africa Cup of Nations qualifiers umo Zimbabwe iri mugungano rimwechete neCongo DR, Congo Brazzaville, neLiberia. Chikwata chimwe chete kubva mugungano iri ndicho chichaenda kumafainari ayo achaitirwa kuCameroon muna 2019. No media source currently available  	https://www.voashona.com/a/zimbabwe-soccer-teams-in-weekend-games/4313708.html
sports	MaGems otarira mberi	  MUTUNGAMIRI wevatambi vechikwata chenyika chenetball chemaGems, Felisitus Kwangwa, anoti gadziriro dzekuenda kuWorld Cup gore rinotevera dzinotanga iko zvino sezvo vanoda kunorwa semvumba kumutambo uyu.   MaGems akadadisa nyika zvekare svondo radarika zvichitevera kuhwina kwaakaita tikiti rekuenda kuNetball World Cup 2023 iyo ichatambirwa kuSouth Africa.   Chikwata chenyika ichi chiri kudzokera kumakwishu aya uko chakamboenda mugore ra2019 kuLiverpool, kuEngland.   Muhurukuro neKwayedza, Kwangwa anoti zvinhu zvinofadza kutungamirira nyika yake kumutambo mukuru uyu.   “Ndinonzwa manyukunyuku kupihwa chiremerera ichi chekutungamira nyika yangu kumutambo mukuru uyu.   “2019 ndaivepo zvekare ndiri mutevedzeri waPerpetua Siyachitema saka kupihwa mukana wekutungamirira nyika yangu chiremerera chikuru uye ndinotenda.   “Sechikwata, ndinovimba kuti tichanotamba zvinonwisa mvura kuWorld Cup nekuti takambokuenda uye tave kuziva zvinodiwa kuti tigohwina,” anodaro.   Kwangwa, uyo anotambira chikwata cheSurrey Storm kuEngland, anoti murwendo rwavo kuenda kuWorld Cup vanoda kutamba mitambo yehushamwari yakawanda sezvo ichibatsira zvakanyanya mugadziriro dzavo.   “Kutanga iko zvino tinofanirwa kutamba mitambo yehushamwari yakawanda yekugadzirira iyo ichatibatsira zvikuru patichaenda kuSouth Africa.   “Mitambo yehushamwari yakakosha, ndiyo yega nzira ichatibatsira mugadziriro dzedu,” anodaro Kwangwa.   MaGems akabudirira kuenda kuWorld Cup zvichitevera kupedza kwaakaita ari pechitatu mumitambo yeAfrica Qualifiers yakatambirwa kuSouth Africa svondo radarika.   Chikwata chenyika ichi chakapedza chiri kumashure kweSouth Africa neMalawi.   Kumitambo iyi, maGems akatamba mitanhatu ndokuhwina mina uye akakundwa miviri neSouth Africa neMalawi ndokuhwina menduru yebhuronzi.   Dunhu reAfrica kuWorld Cup richange rakamirirwa neZimbabwe, South Africa neMalawi.	https://www.kwayedza.co.zw/magems-otarira-mberi/
health	Vanhu Gumi neVashanu (15) Vofa neCovid-19 neMugovera	Vanhu gumi nevashanu kana kuti 15 vakafa nechirwere cheCovid-19 munyika neMugovera vamwe mazana masere nenakumi matatu nevapfumbamwe kana kuti 839 vakabatwa nechirwere ichi. Vanhu vafa nechirwere ichi kubva zvachatanga kupararira vave mazana mana nemakumu masere nevatatu kana kuti 483. Vanhu vakabatwa nechirwere ichi kubva zvachatanga kuparira gore rapera vave zvuru makumi maviri nemazana mana ane makumi mapfumbamwe nemapfumbamwe kana kuti 20, 499. Vanhu vapora kubva kuchirwere ichi vave zviuru gumi bezviviri zvine mazana mana nemakumi matatu nevapfumbamwe kana kuti 12, 439 zvichitevera kupora kwevanhu mazana maviri nemamakumi mashanu nevashanu nezuro. Vanhu vachiri kurwara vanosvika zvuru zvinomwe nemazana mashanu ane makumi manomwe nevanomwe kana kuti 7, 577. Kunyangwe muHarare nemuBulawayo muri imo mune vanhu vakawandisa vari kurwara, huwandu hwevanhu vabatwa nechirwere ichi mumatunhu ose hwawedzera zvave kutyisa kana nyanzvi munyaya dzezvehutano. Mukuru mubazi rezvirwere zvekutapuriranwa Dr Portia Manangazira vanoti svondo rino hurumende iri kutarisira ongororo inobuditsa pachena kuti kufa nekubatwa kwevanhu nechirwere ichi kuri kukonzerwa nekamwe kamhando katsva kechirwere ichi kakabatwa kuSouth Africa neBritain uye kanzoni kanopararira zvakanyanya kana muvana. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika mamiriyoni matatu kana kuti 3 million vabatwa nechirwere cheCovid-19 muAfrica. Vanhu vafa vasvika zviuru makumi manomwe nemaviri zvine zana nemakumi maviri nerimwe kana kuti 72,121. Vapora vadarika mamiriyoni maviri nezvuru mazana mana kana kuti 2,4 million. South Africa ndiyo ine vanhu vakawandisa vabatwa nekufa nechirwere ichi muAfrica. Dunhu reSADC ndirozve rine vanhu vakawandisa vabatwa nechirwere ichi vadarika miriyoni imwe chete nezviuru mazana matatu kana kuti 1,3 million. Huwandu hwevanhu vabatwa nechirwere checoronavirus pasi rose hwadarika mamiriyoni makumi masere nemapfumbamwe ane zviuru mazana manomwe kana kuti 89, 7 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica vanodarika zvuru mazana matatu nemakumi manomwe nemaviri kana kuti 372, 000, vabatwa nechirwere ichi vachidarika mamiriyoni makumi maviri nemaviri kana kuti 22 miillion. Pasi rose, vanhu vafa nechirwere ichi vanodarika miriyoni imwe chete nezviuru mazana mapfumbamwe kana kuti 1, 9 million. Asi vapora pasi rose vapora vachidarika mamiriyoni makumi mana nemapfumbamwe ane zviuru zvisere kana kuti 49, 8 million.	https://www.voashona.com/a/vanhu-gumi-nevashanu-(15)-vofa-necovid-19-nemugovera/5731675.html
sports	Vakaona maWarriors mahara	  VATSIGIRI venhabvu vane chitsama nemusi weChishanu chadarika vakaona bhora remaWarriors neBotswana reAfcon Qualifier kuNational Sports Stadium “mahara’’ sezvo vaingosvetuka mudhuri vachipinda munhandare iyi apo mapurisa eZimbabwe Republic Police aive akayeva.   Mubhadharo wekupinda munhandare yeNSS waive $20 kubhombera, kugara paBay 15 kusvika ku18 kwaiita $50 kozoti kuVIP kwaita $120.   Asi kune vamwe – vanhurume nevanhukadzi –  vakapinda mahara apo vaisvetuka mudhuri vachipinda mukati menhandare.   Kwayedza yakazvionera vamwe vatsigiri venhabvu vachisvetuka mudhuri vachipinda munhandare iyi uye mamwe mapurisa aitonzwikwa achikurudzira vatsigiri ava achiti, “Svetukai nekuchimbidza”.   Mutauriri wemapurisa munyika Assistant Commissioner Paul Nyathi vanoti imhosva huru kana mapurisa akatyora mutemo nekusaita basa ravo nemazvo zvakadai sekupihwa chiokomuhomwe vachisiya munhu achipara mhosva.   Vanoti pachaferefetwa nyaya yemapurisa ari kupomerwa kuti aisiya vanhu vachisvetuka mudhuri vachipinda munhandare yeNSS nenzira dzechitsotsi.   “Imhosva huru iyoyo uye hatitombozvitendere, kana paine vaizviita tichavatsvaga uye vakabatwa mutongo wavanopihwa wakakura zvekusvika pakudzingwa basa.   “Hatitarisire mapurisa edu kuita izvozvo zvekupinza vanhu munhandare mahara ivo vachifanirwa kuchengetedza kuona kuti vanhu havasi kupinda mahara uye hatitode kunzwa kuti pane vari kutambira chiokomuhomwe kuti vanhu vatyore mutemo. Isu semapurisa, hatidi hunhu ihoho,” vanodaro Asst Comm Nyathi.   Mutauriri wesangano reZifa uyo anovazve competitions manager, Xolisani Gwesela, paakaziviswa nezvenyaya iyi neKwayedza musi watambwa mutambo uyu akangoti anoda kurakidzwa mifananidzo yacho iyo akarakidzwa nemutori wenhau uno asi ndokungoridza tsamwa achirakidza kushamisika nazvo.   Svondo rino, Kwayedza yakazomutumira mibvunzo paWhatsApp ichibvumunzisisa kuti Zifa yakawana marii kubva pamutambo weZimbabwe neBotswana, Gwesela ndokuti vachiri kumboongorora kuti vakawana marii.   Paakabvunzwa nezvenyaya yemapurisa ayo aisiya vanhu vachipinda munhandare mahara, Gwesela anoti akange asina kuona mifananidzo yacho zvakanaka saka anoda kuti munyori uno amutumire.   “Tichiri kuongorora kuti tione kuti zvakafamba sei.   “Mubvunzo wechipiri, tangai manditumira mifananidzo yacho, handinda kuiona zvakanaka,” anodaro Gwesela.   Mumutambo uyu, Zimbabwe neBotswana zvakaita mangange 0-0 izvo zvakasiya vatsigiri vazhinji vemaWarriors vachigunun’una zvikuru.   Zvakadai, mumutambo wakatambirwa kuLusaka, kuZambia nemusi weChipiri chino, Zimbabwe yakakunda Zambia 2 – 1.   MaWarriors ari muGroup H umo mune zvimwe zvikwata zvinosanganisira Algeria, Zambia neBotswana.	https://www.kwayedza.co.zw/vakaona-mawarriors-mahara/
health	Madzimai Obatwa Chibharo neKubirwa Zvowedzerwa Nekushomeka kweMabhazi eZUPCO	Sangano rePassengers Association of Zimbabwe rinoti danho rehurumende rekubvisa makombi mumigwagwa nechinangwa chekuda kuvamanikidza kuti vaite mushandirapamwe nekambani yehurumende yeZUPCO rave kuisa hupenyu hwevanhu vakawanda munjodzi. Izvi zvinotevera kukwira kwehuwandu hwemadzimai ari kubatwa chibharo uye kubirwa zvakanyanya kwevanhu nevanhu vane motokari dzinozivikanwa nekuti mishikashika. Vachinyora padandemutande ravo reTwitter, mapurisa anoti vanhu havafanire kukwira motokari dzemushikashika idzi uye havafanire kutakura mari yakawanda. Mutauriri wemapurisa Assistant Commissioner Paul Nyathi mumashoko kuvatori vanhu vanotiwo muHarare ndimo manyanya nyaya dzekubatwa chibharo kwemadzimai uye kubirwa kwevanhu. Motokari dziri kushandiswa nematsotsi aya dzinosanganisira maHonda Fit nemaToyota Wish, vanhu vari kubirwa mari nenharembozha. Vanhu vakawanda vaudza Studio 7 kuti mabhazi eZUPCO mashoma nekudaro vanozogumisira vakwira chero motokari. Mutungamiri wePassengers Association of Zimbabwe VaTafadzwa Goliati vaudza Studio 7 kuti mabhazi mashoma zvosiya vanhu vokwira motokari dzematsotsi. No media source currently available  	https://www.voashona.com/a/madzimai-obatwa-chibharo-nekubirwa-nekushomeka-kwemabhazi-ezupco/6011769.html
business	Zimbabwe Yogunun'una neKurambidzwa Kutengesa Nyanga dzeNzou kuCITES	Gurukota rinoona nezvekuchengetedzwa kwezviwanikwa Amai Oppah Muchinguri kashiri vari kushora zvikuru nyika dziri kuda kurambidza Zimbabwe kutengesa nyanga dzenzou dziri mudura maro. Amai Muchinguru-Kashiri vataura mashoko aya kumusangano weConvention on International Trade in Endangered Species of Wild Fauna and Flora kana kuti CITES uri kuitirwa kuJohannesburg, South Africa. Nyika dzakaita seKenya, China neAmerica dzinoti nyanga dzenzou hadzifanire kutengeswa sezvo zvichizokonzera kuti vari kuvhima nzou zvisiri pamutemo varambe vachizviita. Kenya mwedzi yapfuura yakapisa nyanga dzenzou dzayo dzose. Mukuru wesangano reU.S. Fish and Wildlife Service VaDan Ashe vanoti kuti nzou dzisapere dzose nyanga hadzifanire kutombotengeswa zvachose. Asi gurukota rinoona nezvehupfumi VaPatrick Chinamasa vanoti Zimbabwe ine nyanga dzenzou dzinopfuura mabhiriyoni mapfumbamwe mudura mayo uye inoda kuti dzitengeswe.	https://www.voashona.com/a/zimbabwe-matongerwo-enyika/3529182.html
politics	Zimbabwe Inocherechedza Zuva reMagamba VaMugabe Vachishora Vanopikisa	Zimbabwe yakacherechedza zuva remagamba nemusi weMuvhuro mutungamiriri wenyika,VaRobert Mugabe vachishora zvakaitwa nemasoja zvekurova mapurisa nguva pfupi yapfuura vachiti izvi zvinokanganisa mabasa ekuchengetedza nyika. Vachitaura pamarinda eHeroes Acre, VaMugabe vakati vakataura nevakuru-vakuru vemasoja vakavaudza kuti izvi hazvifaniri kuitika zvakare. VaMugabe vatiwo vanoda runyararo sezvo nyika yatarisana nesarudzo dzegore rinouya. Mukuru webato re Multi Racial Christian Democracts, VaMathias Guchutu, vaudza Studio 7 kuti mashoko aVaMugabe akanaka chose sezvo nyika ichifanira kuva nerunyararo. VaMugabe vakashorawo vamwe varimi vechitema avo vati vave kushanda nevamwe varimi vechichena avo vakambenge vatiza munyika. Mutungamiri wenyika akashorawo vamwe vanhu vemuZimbabwe avo vati vanotsigira zvirango zvehupfumi zvakatemerwa Zimbabwe nenyika dzakaita seBritain. Vakaenderera mberi vachitiwo hazvigoni kuti nhengo dzebato rinopikisa dziradzikwe panzvimbo inovigwa magamba yeHeroes Acre. Mumwe mugari wemuHarare, VaJonstone Chirwai vaudza Studio 7 kuti zuva remagamba rakakosha chose uye vanhu vemuZimbabwe vano remekedza magamba kunyange hazvo vasiri kufara nemaitiro emamwe magamba akaita semutungamiriri wenyika VaMugabe. Vatiwo zuva remagamba izuva ravanonyanyorangarira magamba aya asina kudzoka kubva huhondo. Mukuru webato rinopikisa reFreezim Congress, VaJoseph Busha vati zuva remagamba rakakosha chose uye magamba ose anofanira kuchengetedzwa nehurumende. Mumashoko avo pazuva remagamba, mutungamiriri webato guru rinopikisa reMovement for Democractic Change, VaMorgan Tsvangirai, vati zuva riri rakakosha chose uyewo zvinofadza kuti vakarwa muhondo yerusununguko vave kuonawo kuti vakarwira munhu mumwe chete nemhuri yake. Vakaendera mberi vachiti magamba akarwisa hurumende yehudzvanyiriri yeRhodesia asi hapana kana mutsauko uripo pakati payo nehurumende yaVaMugabe. VaTsvangirai vati vanhu vese vanofanira kunyoresa kuti vavhote musarudzo dzegore rinouya kuitira kuti vachengetedze rusununguko rwavo. Vatiwo vechidiki havafanire kubatwa kumeso naVaMugabe pamisangano yavari kuita mumatunhu akasiyana siyana, vachiti vechidiki ava vanofanira kuziva kuti remangwana renyika riri mumaoko mavo. No media source currently available  	https://www.voashona.com/a/3985251.html
politics	VaBiden Vanokunda VaTrump Musarudzo yeMutungamiri weAmerica	Vaimbove mutevedzeri wemutungamiri weAmerica, VaJoe Biden, vakunda musarudzo yemutungamiri weAmerica zvichitevera kukunda kwavaita mudunhu rePennsylvania.  VaBiden, avo vane makore makumi manomwe nemasere ekuberekwa, vatora zvigaro zvose makumi maviri zve electoral college zvemudunhu rePennsylvania ndokuita zvigaro zvinodarika mazana maviri nemakumi manomwe vachidarika zvigaro zvinodiwa kuti munhu adomwe semunhu akakunda musarudzo yemutungamiri wenyika. VaBiden vakunda mutungamiri weAmerica pari zvino, VaDonald Trump, avo vakabuda pachena kuti vari kupikisa mumatare maverengerwo akaitwa mavhoti mumamwe matunhu emuAmerica.  VaBiden vachaitwa mutungamiri weAmerica wechimakumi mana nematanhatu apo vachagadzwa zviri pamutemo muna Ndira gore rinouya. Kukunda kwaVaBiden kunoreva kuti mutevedzeri wavo, Amai Kamala Harris, vari kupinda munhoroondo yekuva mudzimai wekutanga, uye ari mutema, kuva mutevedzeri wemutungamiri wenyika munhoroondo yeAmerica yemakore mazana maviri nemakumi mana nemana.  VaBiden vakashanda vari mutevedzeri waVaBarack Obama kubva muna 2009 kusvika muna Ndira 2017, apo pakatoreswa VaTrump mhiko yekuva mutungamiri wenyika mushure mekukunda Amai Hilary Clinton musarudzo yakaitwa muna Mbudzi 2016. VaBiden vakashandawo senhengo yedare Senate kwemakore makumi matatu nematanhatu. Imwe nyanzvi munyaya dzematongerwo enyika uye vari mudzidzisi paDeVry University kuOhio, Professor Elliot Masocha, vanoti zvanga zviri pachena kuti VaBiden vachakunda musarudzo iyi. Asi VaMasocha vanoti VaBiden vane mutoro mukuru wekugadzirisa zvinhu munyika pamwe nekunze kwenyika zvavati zvakavhiringwa naVaTrump. No media source currently available 	https://www.voashona.com/a/joe-biden-wins-us-presidency/5652055.html
sports	Zimbabwe Yotarisana neKudzingwa Munhabvu yePasi Rose?	Zimbabwe inogona kudzingwa munhabvu yepasi rose chero nguva zvichitevera kukundikana kweSports and Recreation Commission, SRC, kudzosera bhodhi reZifa rayakadzingwa muna Mbudzi gore rapera. SRC yakadzinga bhodhi iri ichiti rainge rashandisa mari zvisiri pamwero. Asi sangano renhabvu yepasi rose, reFederation of International Football, Fifa, rakazivisa mwedzi wapera kuti rakanga risiri kufara nekupindira kwehurumende mukufambiswa kwenhabvu munyika. Sangano iri rakazivisa kuti bhodhi reZifa rikasadzorerwa musi wa Ndira 3, 2022 asati apfuura, Fifa yaizotorera nhabvu yemuZimbabwe matanho akaomarara. Asi SRC inoti haisi kuzodzosera bhodhi reZifa, uye haina kuwana tsamba yakabva kuFifa iri kutaura nezvekudzoserwa kwebhodhi iri. Sachigaro veSRC, VaGerald Mlotshwa, vaudza Studio7 kuti Fifa yakatarira nguva iyi kuZifa, vakati hapana nguva yakatarirwa SRC. VaMlotshwa mukuwasha wemutungamiri wenyika, VaEmmerson Mnangagwa, sezvo vakaroora mwanasikana wavo, Farai Celine Mnangagwa. Studio7 haina kukwanisa kunzwa kuna sachigaro wekomiti yeparamende inoona nezvemitambo, VaMathias Tongofa, kuti tinzwe pamire komiti yavo panyaya iyi. Asi imwe nhengo yekomiti iyi, VaTrevor Saruwaka, vanoti hunhinhi huri kuitwa neSRC huchaita kuti Zimbabwe idzingwe munhabvu yepasi rose sezvo mitemo yeFifa isingadi kuti dzihurumende dzipindire mukufambiswa kwenhabvu munyika dzepasi rose. VaSaruwaka vanoti Fifa inotora matanho akaomarara pose panenge patyorwa mitemo yayo. Vanotiwo sezvo zuva rakatarwa rakapfuura madeko, Zimbabwe inofanirwa kunyorera Fifa ichikumbira ruregerero uye kuona kuti bhodhi reZifa radzoserwa kuitira kuti Zimbabwe isadzingwe munhabvu yepasi rose. Studio7 haina kukwanisa kubata gurukota rezvemitambo, Kirsty Coventry, sezvo vanga vasingabatike panharembozha yavo. VaSaruwaka vanoti pari zvino komiti yavo haisi kuita basa zvichitevera kumiswa kweparamende kuungana ichiita basa rayo kusvika mwedzi unouya nepamusana pedambudziko rechirwere. cheCovid-19. Asi VaSaruwaka vanoti pachavhura paramende, vachada kunzwa kuSRC kuti seyi yakatora danho rinoisa nhabvu yemunyika parumananzombe. Zimbabwe iri kuCameroon kumakwikwi eAfcon, uko inogona kudzingwa kana chero nguva kana Fifa ikatora danho rekudzinga Zimbabwe munhabvu yepasi rose sezvayinoita kunyika dzinenge dzatyora mitemo yayo. No media source currently available 	https://www.voashona.com/a/zimbabwe-faces-possible-ban-from-international-football/6380381.html
health	Veruzhinji Vokurudzirwa Kubayiwa Nhomba yeCovid-19	Nyanzvi munyaya dzehutano dzinoti zvakakosha kuti vanhu vakawanda vabaiwe nhomba yeCovid-19 kuitira kuderedza huwandu hwevanhu vari kufa nechirwere ichi. Nyanzvi munyaya dzehutano uye vari mutungamiri wesangano reMedical and Dental Private Practitioners of Zimbabwe Association, Dr Johannes Marisa, vaudza Studio7 kuti kana vanhu vakawanda munyika vakabaiwa nhomba yeCovid -19, zvinoderedza njodzi yedenda iri iro ranetsa pasi rose. Vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance, Dr Henry Madzorera, vatiwo vanhu vakabaiwa vakawanda zvinoderedza kufamba kwechirwere ichi. VaMadzorera vatiwo zvakakosha kuti hurumnde izivisewo veruzhinji mashandiro ari kuita nhomba munyika vachiti izvi zvikazivikanwa neveruzhinji zvinobatsirawo mukuwedzera huwandu hwevanhu vanoenda kunobaiwa nhomba idzi. Hatina kukwanisa kunzwa kubva kubazi rezvehutano sezvo takundikana kubata mutevedzeri wegurukota rezvehutano , Doctor John Mangwiro, pamwe nemutauriri webazi iri, VaDonald Mujiri. Asi hurumende inoti ine hurongwa hwekubaya nhomba yeCovid-19 vanhu vanosvika mamiriyoni gumi, kana kuti zvikamu makumi matanhatu kubva muzana senzira yekumisa kupararira kwechirwere ichi. Hurumende yakazivisa nezuro kuti Covid-19 yakauraya vanhu makumi maviri nevatanhatu nezuro, uye vanhu mazana manomwe nemakumi mashanu nevana vakabatwa nechirwere ichi nezuro wakare Vanhu vabatwa nechirwere ichi munyika vava zviuru zana negumi nezvipfumbamwe nemazana mashanunevasere(119 508), uye vafa nechirwere ichi vava zviuru zvinanemakumi manomwe nevatatu, (4 073). Vanhu vabaiwa nhomba yekutanga munyika yese vave pamamiriyoni mavirinezvuru gumi nezvitatu nemazana matatu nemakumi mana(2 013340). Vabaiwa nhomba yepiri vave miriyoni nezvuru zana nemakumi manomwe nezvipfumbamwe nemazana matanhatu nemakumi masere nevanomwe(1 179 687). No media source currently available 	https://www.voashona.com/a/zimbabweans-urged-to-be-vaccinated/6002783.html
politics	Vanhukadzi Vechidiki Vokurudzirwa Kupinda Musarudzo	Sangano reInstitute for Young Women’s Development rinoti riri kushanda nemamwe masangano evechidiki mukukurudzira vanhukadzi vechidiki kumaruwa kuti vatore zvigaro zvematongerwo enyika musaruzdzo dza 2018. Mukuru wesangano iri, Muzvare Glanis Changachirere, vanoti vakatanga basa iri zvichetevera musangano wavakaita gore rapfuura uyo wakaratidza kuti madzimai echidiki kumaruwa haana zvigaro mungava mumakanzuru kana muparamende. Muzvare Changachirere vanoti madzimai aya anosangana nematambudziko akawanda akaita sekushaiswa mukana, mhirizhonga yezvematongerwo enyika nezvimwe uye ivo vari kuita basa rekuvadzidzisa nezvekodzero panyaya dzesarudzo. Muzvare Changachirere vanoti kana madzimai aya akasadaro, anosarira munyaya dzebudiriro nekuti hapana anenge achisumdzira nyaya dzavo mumakanzuru kana muparamende. Vanotiwo kunze kwemuparamende nemumakanzuru, madzimai echidiki anofanira kutora zvigaro zvehutungamiriri munzvimbo dzavanogara. Muzvare Charity Chaturuka vesangano reZimbabwe Young Women for Peace Building vaudza Studio 7 kuti zviri kubuda pachena kuti madzimai echidiki ekumaruwa haana ruzivo nezvekodzeo dzavo. Vanotiwo rimwe dambudziko rine madzimai nderekushaya mari dzekuti vatsvagise rutsigiro kana vachida kupinda musarudzo. Mumwe wevechidiki, VaKudakwashe Makanda, avo vanoshanda ne Youth Initiative for Community Development Trust, vanotiwo vari kubatsira vechidiki vangave madzimai kana varume kuti vazive kodzero dzavo musarudzo. Vati ichokwadi kuti kunyange vechidiki vakada kumira pasarudzo, nyaya yemari inonetsa uye panofanira kutsvagwa nzira yekuvapa mari dzekuti vapinde musarudzo. Vanoti semamimiriro akaita zvinhu vane mari kana vanobva kumhuri dzakapfuma ndivo chete vane mikana yekupinda musarudzo. Muzvare Changachirere vanoti pasi pechirongwa chavo che Her Right of Way Give Way Campaign vari kukuridzira hurumende, mapato ezvematongerwo enyika nemasangano anoshanda akazvimirira kuti apewo mukana kune vechidiki kuti vakwikwidze musarudzo dzinotevera. Vanoti vanozviziva kuti izvi zvinogona kutora nguva asi pari zvino vari kuda kuti pazvigaro makumi matanhatu zvinopihwa madzimai zvisingakwikwidze muNational Assembly makumi matatu zvinofanira kupihwa vechidiki. Mamwe masangano ari kushanda neInstitute for Young Women’s Development ndeanoti Zimbabwe Organisation for Youth in Politics, Platform for Youth Development, Plumtree Development Trust pamwe neMission To Live Trust. No media source currently available 	https://www.voashona.com/a/zimbabwe-young-women-gear-for-2018-elections/3789629.html
sports	Zvikwata zviri kundichemera: Wenger	anoti zvikwata zvakawanda zvauya kwaari zvichida kumutenga apo ari kugadzirira kubva kuArsenal iyo yaarairidza kwemakore anodarika 22.   Wenger acharairidza mutambo wake wekupedzisira apo chikwata chake chichasangana neHuddewrsfield musi weSvondo.   Paakabvunzwa kuti pane zvimwe zvikwata here zviri kuuya kwaari zvichida kumutenga kuti agozvirairidze, Wenger anoti, “Hongu, zvakawandisa chaizvo. Asi handisi kumbofunga nezvazvo kana kuzvitarisa. Ndinoda kuramba ndichishanda kuno kusvika zuva rekupedzisira rekondirakiti yangu.   “Zveshuwa ndicharamba ndichishanda. Njere dzangu dzinoda chaizvo kuti ndirambe ndichishanda. Asi chokwadi chaicho handizive. Ndinofanirwa kufunga nezvazvo. Ndinofarira huswa hunyoro uye ndinoda kufamba pahuri mazuva ose. Handizive kana ndikaramba ndichizviita mazuva anotevera, zvinogoneka.   “Ndine ruzivo rwakanyanya munyaya dzenhabvu. Saka ndicharamba ndichishanda, ndichiitei, handizive.”   Achibvunzwa kuti achazoshanda nechimwe chikwata chemuEngland here, Wenger anoti, “Panguva ino zvichiri kundiremera. Handitarise nguva iyoyo. Handidi kufunga nezvazvo panguva ino kana kutaura nezvazvo.” – SportsMail Football	https://www.kwayedza.co.zw/zvikwata-zviri-kundichemera-wenger/
health	Zimbabwe Inocherechedza Zuva reKuwanikwa neKukosheswa kweMvura Pasi Pose	Nezuro, Zimbabwe yakabatana nepasi rose mukucherechedza zuva rekuwaniswa kwemvura yakachena kumunhu wese pasi rose, re World Water Day, iro rinocherehcedzwa pasi rose kubva muna 1993. Pamusoro pekuwanisa vanhu mvura yakachena, donzvo rekucherechedza zuva iri nderekupa zivo pamusoro pevanhu vanodarika mabhiriyoni maviri vari kurarama zuva nezuva pasi rose vasina mukana kumvura yakachena. Dingindira regore rino rakanangana nekuti mvura inoreveyi kuvanhu, kukosha kwayo uye kuti vanhu vangachengetedza sei chiwanikwa ichi. Vanoona nezvebudiriro yevechidiki musangano revechidiki rePlatform for Youth and Community Development, VaMuburwa Allan Murozvi, vanoti vari kukurudzira hurumende pamwe nemakanzuru ose ekumaruwa nemaguta kuti vakoshese kuwaniswa kwemvura kuvanhu kuburikidza nemari dzebudiriro yematunhu. VaMurozvi vanokurudzirawo veruzhinji kuti vadzidze kukohwa mvura kuitira kuzoishandisa munguva dzekushaikwa kwayo. No media source currently available 	https://www.voashona.com/a/zimbabwe-commemorates-world-water-day-2021/5825296.html
health	"Vabereki Vane Vana Vane ""Autism"" Votarisana neMatambudziko Makukutu"	"Vabereki vevana vanoita matambudziko pakutamba nevamwe kana kuita zvinhu zvinotarisirwa pazera ravo kana kuti vane ""autism"" vanoti vatarisana nedambudziko guru pakuriritira vana ava. Vanoti hupenyu hwavo hwakaomarara nepamusana pekuti vana vane autism havakwanisi kuita zvinhu zvinoitwa nevamwe vechidiki kana kushamwaridzana navo. Baba Luke Pencil veku Malbereign muHarare vane mwana wavo ane makore gumi ane autism. Baba Pencil, avo vane makore makumi mana nematanhatu ekuberekwa vanoti dambudziko guru rinosangana nevabereki ava nderekushaya ruzivo pamusoro pe autism. “Izvi hazvina kunge zvabatwa nana chiremba kunyange mwana akarwara kwenguva refu ndichienda kunana chiremba vakasiyana siyana nekunana mukoti vakasiyana siyana.” Vanoenderera mberi vachiti, “Pakashayikwa kana mumwechete akatibatsira chaizvo kuti mwana wenyu condition yake inonzi autism. Aiti akachema zvainzi ah, baba hamuzivi mwana anongochema, zvinoreva kuti haasi kunzwa zvakanaka kana kuti muri kumuitira zvaasingadi. Asi uchiedza kutsanangura kuti aiwa, mwana uyu pane zvaanoita zvandisinganzwisise zvakafanana nekuti dzimwe nguva anoramba kupfeka bhutsu, dzimwe nguva anoramba kugerwa musoro.” Baba Pencil vanoti vabereki vakawanda vanokatyamadzwa nekugumbuka zvikuru pavanoona kuti mwana wavo ari kukura zvakasiyana nevamwe vana. Vanoti ivo vakaita mhanza yekukurumidza kuziva zvaiitika kumwana wavo. “Vana ava vanenge vane ma censory issues anenge akavhiringika, haana kuita seevamwe vana. Saka kana achigerwa ane zvaanonzwa zvisinganzwiwi nevamwe vana vose saka achiita muitiro waanoita iwowo.” Vatiwo, “ Saka izvozvo ndizvo zvakaita kuti tinzwisise kuti ho mwana wedu condition yaaninayo inonzi autism. Izvozvo ndinoda kuti nditsinhire kuti izvi handina kuzviwana kunana chiremba kana kunana mukoti. Ndakatozvinzwawo kune mumwe mubereki akanga ari affected, akatoenda pa radio akanotaura. Ndopatazowana information yakadaro.” Baba Pencil vanoti murume nemudzimai vanofanira kubatana kwete kunongedzerana kana mwana asangana nedambudziko. “Saka izvozvo zvakatipa simba rekuti kuti mwana wedu aite zviri nani, tikwanise kumumaneja, regai tinorisecha.” Vatizve, “ Tikabva taenda pa internet. Iripo information pa internet. Ukaiwana zvinoita kuti umaneje mwana wako zviri nani. Zvinoita kuti kuwadzana kwako naye kuve kuri nani, kuwadzana kwake nenharaunda yakamukomberedza kuve nani.” Amai Emma Muchefa avo vane mwana ane autism, vanoshandira hurumende vari pa Domboshava training centre. Vanoti madzimai mazhinji ane vana vane autism anoshungurudzika zvikuru. “Vazhinji vana baba vanotiza, uye hama hadzizvitambiri. Kazhinji burden inosiyirwa amai, seni as a mother of three, two vari disabled murume akabva aenda ndikasara ndiri a single mother.” Amai Muchefa vatizve, “ Saka dambudziko rinenge rave rekuti unenge uchida kuenda kubasa, uri kuda ku physio nemwana iyeye, uri kuda zvekudya uri kuda zvekupfeka zvevana ivavo, uri kuda medication. Saka kazhinji kacho uri kuda zvekufambisa, hauna kana motor kana wheel-chair.” Amai Tendai Kamutero veku Domboshava vane mwana wavo ane autism. Vakatozozviziva mwana uyu ave nemakore matatu kuti ndizvo zvaari. Amai Kamutero vanoti kuriritira mwana uyu zvinovanetsa semunhu ari pamushando. “Pandinoenda kubasa, munhu anosara naye haanzwisisi zvaanoda nekuti haatauri.” Vatizve, “Sign language haaizivi, haakwanisi ku communicator naye. Asi iye takatozomudzidza kuti kana ave nenzara kana chikafu chiri paanosvikira anotora ega. Kana kuti ukaona akukudhonza, isaini yekuti ane nzara.” Amai Constance Mandishona vane vana vana, uye vaviri vavo vakaremara. Amai Mandishona, avo vanoshanda muhurumende vakapihwa imba yekugara kuMufakose mushure mekunge vakuru vavo vaona kutambura kwavaiita. Vanoti vakaremara vanofanira kusimudzirana. “Ipapo ndisati ndapihwa imba ndakanga ndisina pfungwa dzekuti I can advocate kana kumiririrawo kana kutsigira munhu akaremara.” Amai Mandishona vanoenderera mberi vachiti, “Ndakazogara pasi ndikazvibvunza kuti, hongu ndamiririrwa, ko vari kunze uko vasina anovamiririrawo tochiita sei? Nekuti inini pandakabatsirwa nemba, Permanent secretary mai Nhekairo vakandiudza kuti, Cony, dai vana vako wanga wakavachengetesa kumaraini, vachiita kunge musara pavana, I wasn’t going to assist you. But pese patinotaura unotungamidza vana vako kumberi kuti ma’am vangu vazodai nekuti hauna kunyara navo saka tazokudai. Ndakakwanisa kubatsira vamwe vabereki vairi. Mumwe wacho anonzi mai Boora anoshanda ku President’s department. Ane mwana wakewo ane autism. Ndikamuti akoma nyaya yangu yakamira yakadai, inini ndakawanawo imba. Imimi can you not write a letter mukwanisewo kuti mubatsirwe? Vakapihwa flat ku Ardbennie.” Dr Cotilda Mangoma mugari wemuHarare uye vanofamba vachipa dzidziso pamusoro pe autism. Vanoti vabereki vevana vakadai vanofanira kushingaira kutsvaga ruzivo kuitira kuti vana vavo vave nepundutso. “Inini ndiri kuona kuti zvakakosha kuve neruzivo mukati memhuri nemhaka yekuti chinhu chawave kuziva unoziva kuti unochibata sei, unochibata nemutoo upi.” Dr Mangoma vanotizve, “Saka ini ndinoti vana baba nana mai vane vana vavasinganzwisisi kuti ingave autism here kana kwete zviri nani vatsvake rubatsiro kubva ku clinic level. Kana vabva ikoko voudzwa kuti enda ku rehabilitation. Rehabilitation yoferefeta kuti itype ipi ye autism, pamusana pekuti akasiyana siyana, akawanda. Nekuonekwa kunoita mwana, nemaitiro ake unobva waudzwa kuti aiwa ichi ndechakati, then rubatsiro rwobva rwauya. Angave anogona nezvemaoko, angave munhu ari bright kuchikoro, zvese zvinobatsirika along those lines.” VaPardon Gonorashe mushandi wehurumende ane hunyanzvi hwekubatsira veruzhinji, kunyanya vanotambura kuti vave neraramo iri nani. Vanoti vabereki vevana vane autism vanofanira kuve padyo nepavanowana ruzivo pamusoro pe autism.“Saka paida kuti patange pawanikwa centre yekuti vanhu vari kumaruwa, vangadai vari kuBinga, Muzarabani kana kuti kuMberengwa vakaona kuti vane vana vane autism they can refer vana ivavo kuno.” Vatizve,“Tikashevedza ma parents vari kumaruwa vanogona kuuya kuma campaign akaita seaya.” VaGonorashe vanoti hurumende inofanira kuisa mari yakawanda gore rega rega kuzvirongwa zvakanangana ne autism. “Hakuna zviri kunyanya kuitwa about disability as a whole.” Vatizve, “Then mukazopinda mudisability sector imomo munozoona kuti autism is relegated kuzasizasi kune other forms of disability. Saka ngatitorei disability sector se ine mari shoma mu budget. Then yapihwa mari shoma already, autism iri kuzasizasi zvekuti ikoko kunosvika one cent. Ndosaka kune vanhu vashomanana vari kutari nezve autism as a right.” Sangano guru rezvehutano pasi rese reWorld Health Organisation rinoti pavanhu zana nemakumi matanhatu ega ega mumwechete wavo anenge aine autism. Vamwe vanhu vane autism vanokwanisa kuzviriritira asi vakawanda vavo vanotozoda kuchengetwa hupenyu hwavo hwese. No media source currently available  ."	https://www.voashona.com/a/zimbabwe-hutano/4240783.html
business	ZCTU Inoti Ngapaitwe Hurukuro paNyaya yeMitengo Yoita Chamurambamhuru	Munyori mukuru wesangano revashandi reZCTU VaJaphet Moyo vanoti panofanira kuitwa musangano wechimbi chimbi weTNF kuzeya nyaya yemitengo yezvinhu yoramba yoita chamurambamhuru. Mitengo yezvinhu zvekudya uye michova yakawedzerwa zvakanyanya mumazuva mashoma adarika. Hatina kukwanisa kunzwa divi rehurumende sezvo gurukota rezvevashandi Muzvinafundo Paul Mavima vati vange vachangopinda munyika kubva kuAmerica nekudaro vange vachida kumbotura befu. Mutungamiri weEmployers Confederation of Zimbabwe Doctor Israel Murefu vati vange vakabatikana vakati tigozovafonera. No media source currently available 	https://www.voashona.com/a/zctu-inoti-ngapaitwe-hurukuro-panyaya-yemitengo-yoita-chamurambamhuru/5299639.html
health	Guta reHarare Rotarisira Mibhedha Inodarika Mazana Matanhatu Ichashndiswa neVarwere veCovid-19	Hurumende inoti kutanga svondo rinouya dunhu reHarare richange rave nemibhedha mitsva inodarika mazana matanhatu muzvipatara zveveruzhinji, uye mibhedha makumi mana nemiviri ichange iri mibhedha yevaye vanorwara zvakanyanya kana kuti vanenge vaiswa muchikamu cheIntensive Care Unit, (ICU). Izvi zvaziviswa nemutevedzeri wegurukota rezvehutano, Dr John Mangwiro, mushure mekushanyira zvimwe zvipatara zvichange zvichirapa varwere veCovid-19, zvakaita seParirenyatwa, Wilkins neBeatrice Infectious Diseases Hospital. VaMangwiro, avo vange vaine gurukota redunhu reHarare, VaOliver Chidhau, vati vari kufara chose negadziriro iri kuitwa pachipatara cheParirenyatwa icho chichange chave chipatara chikuru chinorapa Covid-19 munyika yose. VaMangwiiro vati pane zvinhu zvishomanana zvakatengwa kuSouth Africa zviri kusvika mukupera kwesvondo uye svondo rinouya, chipatara ichi chinenge chave kutambira varwere veCovid 19. Parirenyatwa ichange iine mibhedha mazana mana nemakumi mashanu uye makumi maviri nemisere inenge iri yeICU. Wilkins, iyo iri kurapa varwere veCovid 19, ine mibhedha makumi matanhatu nemumwe chete, mishanu iri yeICU. Kana ichinge yapera kugadzirwa, Beatrice ichange yave nemibhedha makumi masere, gumi iri yeICU. Dr Mangwiro vati chinofadza ndechekuti kuParirenyatwa neWilkims michina inobatsira varwere kufema kana kumaVentilators, atoveko. PaParirenyatwa vashandi vange vari mushishi rekugadzira mipanda kuchikamu cheCovid-19 uye zvinhu zvizhinji zvatove muWard. Vakuru vepachipatara ichi vati pane zvavakamirira kubva kuSouth Africa zvekuisa mumaTheatres nemaLabaoratories zvekuti svondo rinouuya chipatara ichi chinenge chave kurapa pamwe nekuvheneka hutachiwana hweCoronavirus, Mukuru anoona nezvehutano mukanzuru yeHarare, Dr Proper Chonzi, vaudza Studio7 kuti kunyange hazvo chipatara chavo cheWilkins chave kukwanisa kurapa varwere veCovid -19, vachiri kuda zvekushandisa zvakawanda. Pavanhu vese makumi matatu nevanomwe vakakabatwa neCovid 19, makumi mashanu vakarapwa paWilkins, uye pavana vakafa, vaviri vakafira pachipatara ichi. Pari zvino paWilkins pane murwere mumwe weCovid 19 ari pachipatara ichi. Gurukota redunhu reHarare , VaOliver Chidhau, vati vangafara chose kana pakava nemibhedha inodarika chiuru yakamirira varwere beCovid -19 chete mudunhu ravo rese. Kunyange hazvo zvipatara zviri kuhadzirwa kuti zvikwanise kurapa Covid-19, Dr Mangwiro vati kana chirwere ichi chikaparira zvakanyanya, vachashandisa nhandare dzenhabvu nemimwe mitambo, nezvivakwa zvakaita semachechi kurapira varwere veCovid-19. Zimbabwe, senyika dzakawanda pasi rose, yakavharwa senzira yekudzivirira kupararira kwehutachiona hwe corona virus, uhwo hunokonzera chirwere che Covid-19. Kusvika pari zvino, chirwere ichi, icho chakatanga kuChina gore rapera, chabata vanhu vanodarika mamiriyoni mana nemazana mana ezviuru, uye chauraya vanhu vanodarika zviuru mazana maviri nemakumi mapfumbamwe nezvisere pasi rose. No media source currently available 	https://www.voashona.com/a/harare-hospitals-expected-to-recieve-new-600-plus-beds-for-covid-19-patients/5419962.html
sports	Tsiva mberi, mari mumashure-Musonda	  MURAIRIDZI wetsiva ane mukurumbira arizve nyanzvi yekuronga mitambo uyu, Clyde Musonda, anoti vatambi pakutanga havafanire kutungamidza mari asi kuti vagadzire mazita avo.   Achitaura neKwayedza, Musonda anoti chinodiwa mumutambo wetsiva kuti munhu atange agadzira zita rake, zvemari zvozotevera.   “Tsiva pari zvino haina mari, vatsigirri chaivo hakuna. Asi vatambi tinovakurudzira kuti ngavasatungamidza mari sezvo chikuru kuti vagadzire mazita avo.   “Zita ndiro rakakosha nekuti ukahwina mitambo yakawanda uchirwira nzungu, mitambo ine mari inotanga kuuya uye kana mapuromota ekunze anotanga kukutsvaga voda kushanda newe nekuti vanenge vaona chiedza chakanaka pauri,” anodaro Musonda.   Musonda pari zvino ari kurairidza vatambi vatanhatu muchikwata chake cheDeltaforce Boxing Academy achitsigirwa neGypsite Sports Promotions.   Pavatambi vatanhatu ava, vana ndevemuZimbabwe nevaviri vekuMalawi.   VemuZimbabwe ndiTinashe “Chairman” Madziwana uyo anova shasha ine bhande reZimbabwe National Super Bantamweight, Collin Nyamambisha anorwa muboka reheavyweight, Simon Madanhire naTinashe Mutodza kuchizoti vatambi vekuMalawi ndiAnisha Bashil naIsreal Kamwamba.	https://www.kwayedza.co.zw/tsiva-mberi-mari-mumashure-musonda/
politics	Maonero eHurumende yeAmerica Mukudyidzana neChina.	Kwemakore akawanda, hurumende yeAmerica yange ichikumbira China mune zvakanaka kuti imire mabasa ehutsotsi, kumbunyikidza uye kusora muAmerica. Asi kwemakore ose aya China yange ichiramba kuteerera. Nenyaya yekuita hunhinhi uku, America yakazomanikidzwa kuvhara muzinda weChina kuHouston, Texas mushure mekunge China yayedza kutora zvisiri pamutemo hunyanzvi hwezvekugadzia mishonga uye kuda kupa chiokomuhomwe kune vanhu makumi mashanu vanoshanda pamakambani anogadzira mishonga aya kuti vapihwe magwaro akakosha ekugadzira mishonga nehumwe humhizha. China iri kuyedzawo kutyisidzira zvizvarwa zvenyika iyi zviri muAmerica zvinopikisa kuti zvidzokere kumusha. Zvakaitwa neChina kuHouston zvakapfurikidza zvakanyanya zvakasiya hurumende yeAmerica isina chimwe chekuita kunze kwekuvhara muzinda uyu. Iri rimwe danho rakaomarara ratorwa neAmerica kudzivisa China iyo yopinda nemwenje mudziva. Kwemakore, vamiriri veChina vange vachibatwa zvakanaka neAmerica asi ivo vachibata vamiriri veAmerica munyika yavo neseri kweruoko. Izvi handi zvinhu zvakanaka. Asi hamusi muAmerica chete umo vamiriri veChina vanozvidza nyika inovaremekedza. Kubiwa kwemagwaro enjere neChina rave dambudziko rakomba pasi rose. Mazuva mashoma adarika matare emuAmerica akawana zvimwe zvizvarwa zvekuChina zviviri Li Xiaoyu naDong Jiazhi zviine mhosva yekusora makambani emuAmerica nekuba zvakakosha pamacomputer. Vaviri ava vakange vapedza makore gumi vachisora nekuba magwaro akakosha ane humhizha hwepamusoro hwemaindustry kunyika dzinosanganisira United States, Australia, Belgium, Germany, Japan, Lithuania, the Netherlands, Spain, South Korea, Sweden, ne United Kingdom. Zvose izvi zvinoratidza kuti China inodya zvevapfupi nekureba mukuda kwayo kuti ive nyika ine hupfumi hwakasimba pasi rose. No media source currently available  	https://www.voashona.com/a/mashoko-anotevera-anoburitsa-pamire-hurumende-yeamerica-pakudyidzana-nechina-/5540213.html
business	ZCTU Inotambira Kuvepo kweTNF iri paMutemo	Sangano rinomirira vashandi reZimbabwe Congress of Trade Unions, ZCTU, rinoti rinotambira nemufaro kuvepo kwemutemo unotara mashandiro eTripartite Negotiating Forum kana kuti TNF. Munyori mukuru weZCTU, VaJaphet Moyo, vanoti sevashandi vanofara kuti pave nehwaro hwekuti nhaurirano pakati pevashandi, vashandirwi nehurumende dzive pamutemo, sezvo kwemakore makumi maviri adarika TNF yanga ichishanda zvisiri pamutemo. Musangano wekutanga weTNF pave nemutemo uyu uri kutarisirwa kuitwa nemusi weChitatu svondo rino, apo panotarisirwawo kukurukurwa zvakati wandeyi zvinobata TNF zvakaunganidzwa masvondo maviri adarika pamusangano wakaitwa kuKadoma. VaMoyo vanoti zvimwe zvichakurukurwa zvichabva kukomiti yakaiswa kuti itarise matambudziko akatarisana nenyika mune zveupfumi uye zvinosanganisira matambudziko akatarisana nenyika anosanganisira kushaikwa kwemagetsi nemvura munyika. Studio 7 yakundikana kubata divi revashandirwi pamwe nehurumende. No media source currently available 	https://www.voashona.com/a/zimbabwe-zctu-tnf-platform-japhet-moyo/5270561.html
health	Huwandu hweVanhu Vari Kurawara neCovid-19 muNyika Hwowedzera Zvakanyanya	Huwandu hwevanhu vari kurwara nechirwere cheCovid-19 munyika uho hwainge hwamboderera kusvika pazana nemakumi matanhatu nemana kana kuti 164 musi wa12 Gumiguru hwatanga kuwedzerazve zvakanyanya. NeMugovera bazi rezvehutano rakazivisa kuti vanhu makumi maviri nemumwe vakabatwa nechirwere cheCovid-19 munyika uye vose havana nhoroondo yekushanya kunze kwenyika. Izvi zviri kureva kuti vanhu vachiri kurwara nechirwere ichi vave mazana mana nemakumi matatu nevatatu kana kuti 433. MuBulawayo ndimo mune vanhu vakawandisa vari kurwara vanosvika zana negumi nevatanhatu, Harare ine makumi manomwe nemumwe, Matabeleland South ine makumi matanhatu nemumwe, Matabeleland North makumi mashanu nevatanhatu uye dunhu rine vanhu vashoma shoma vari kurwara iMashonaland West ine vanhu vasere. Huwandu hwevanhu vabatwa nechirwere ichi hwasvika pazviuru zvisere nemazana manomwe nemakumi masere nematanhatu kana kuti 8, 786. Vanhu vapora kusvika parizvino vave zviuru zvisere nemakumi mapfumbamwe nevatanhatu kana kuti 8, 096 mushure mekupora kwevanhu vasere neMugovera. Vanhu vafa nechirwere ichi kusvika parizino vave mazana maviri nemakumi mashanu nevanomwe kana kuti 257. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika miriyoni imwe chete nezviuru mazana mapfumbamwe kana kuti 1, 9 million vabatwa nechirwere cheCovid-19 muAfrica. Vanhu vafa vasvika zviuru makumi mana nemasere ane zana nemana kana kuti 47, 104. Vapora vadarika miriyoni imwe chete nezviuru mazana matanhatu kana kuti 1, 6 million. South Africa ine vanhu vave kusvika zviuru mazana manomwe nemakumi mashanu kana kuti 750 000 vabatwa nechirwere icgi ndiyo ine vanhu vakawandisa vabatwa nekufa nechirwere ichi muAfrica. Huwandu hwevanhu vabatwa nechirwere checoronavirus pasi rose hwadarika mamiriyoni makumi mashanu nemana kana kuti 54 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vafa muAmerica chete vanodarika zviuru mazana maviri nemakumi mana nemashanu kana kuti 245, 000, vabatwa nechirwere ichi vave kuda kusvika mamiriyoni gumi nechimwe kana kuti 11 miillion. Pasi rose vanhu vafa nechirwere ichi vanodarika miriyoni imwe chete nezviuru mazana mapfumbamwe kana kuti 1, 9. Asi vapora vachida kusvika mamiriyoni makumi matatu nemashanu kana kuti 35 million. Nyanzvi munyaya dzezvehutano uye vakambova mukuru wechipatara cheChitungwiza Dr Enoch Mayida vati vanhu vanofanira kugara vakangwarira nekuti vakarivara chirwere ichi chinogona kudzoka zvine hukasha zvochoiita muAmerica, Britain nedzimwe nyika. No media source currently available 	https://www.voashona.com/a/huwandu-hwevanhu-vari-kurawara-necovid-19-munyika-hwowedzera-zvakanyanya/5663231.html
