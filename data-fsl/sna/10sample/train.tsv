business	Hurumende Yoburitsa Bhiri reKuvandudza Chimwe Chikamu cheAIPPA	Hurumende nhasi yaburitswa mugwaro rayo kana kuti Government Gazette rebhiri reMedia Information Bill rekuvandudza chimwe chikamu chemutemo weAccess to Information and Protection of Privacy Act. Chikamu chiri kuvandudzwa ndechechikamu chegumi kana kuti Section 10:27 kuti chienderane nechikamu chechimakumi matanhatu nembiri kana kuti section 62 chebumbiro remutemo. Chikamu chiri kuvandudzwa ichi chakanangana nekuti vatori venhau vangawane sei mashoko kubva kumapazi ehurumende nemakambani ayo. Munyori mukuru wezvekuburitswa kwemashoko VaNick Mangwana vanoti bhiri iri rinoratidza pachena kuti hurumende yakazvipira kuvandudza mitemo yange ichinzi inodzosera kumashure hutongi hwejekerere nemashandiro evatori venhau. Vati mapazi ehurumende anenge ave nemushandi anenge achishanda nevatori venhau kuvapa zvavanenge vachida zvakakoshera ruzhinji. Asi vamwe vatori venhau vanoti bhiri itsva iri harina kunyanya kusiyana nemutemo weAIPPA. VaMangwana vanoti izvi ndezvemugotsi matsuro. Gweta vari nyanzvi munyaya dzemitemo yekuburitswa kwenhau VaChris Mhike vanoti pachine zvakawanda zvinoda kugadziriswa. Mumwe mutori wenhau anemukurumbira zvikuru vari mupepeti mukuru weZimFact VaChris Chinaka vanoti iri idanho rekutanga asi rwendo rwurefu. Mashoko aya atsinhirwawo nemutungamiri weMedia Monitors Zimbabwe Muzvare Patience Zirima. Vatori venhau nevanorwira kodzero dzevanhu vanoti mitemo yeZimbabwe yakaita seAIPA nePOSA haina kusiyana zvakanyanya nemitemo yaishandiswa nehurumende yeRhodesia yakaita seLaw and Order Maintenance Act, Official Secrets Act, Emergence Powers Act, Censorship of Publications Order of 1965. Asi hurumende inoti iri kuyedza kuvandudza zvinhu uye hurumende inofanirawo kuona kut vatori venhau havafukure hapwa zvinokanganisa nyika sematauriro aVaMangwana. Mutemo uyu uchaendeswa kuvanhu wozodzoswa kudare reparamende mutungamiri wenyika VaEmmerson Mnangagwa kuti uve mutemo. No media source currently available  	https://www.voashona.com/a/hurumende-yoburitsa-bhiri-rekuvandudza-chimwe-chikamu-cheaippa/4988475.html
health	Vamwe Votadza Kubayiwa Nhomba yeCovid-19 yeKutanga Ichinzi Yapera	Vanhu vakawanda vari kuda kubaiwa nhomba yeCovid-19 yekutanga mudunhu reMashonaland West vari kutadza kubaiwa zvichinzi hakuna nhomba yekutanga asi vanhu vachikwanisa kubayiwa nhomba yechipiri chete. Mumwe wevanhu vanga vachida kubayiwa nhomba muChinhoyi nhasi, VaTendayi Masakasa, vati vanzi vadzoke svondo rinouya sezvo kuri kungobayiwa nhomba yepiri chete.\n\nMumwe chiremba ari kuona nezvekubayiwa nhomba mudunhu reMakonde, Dr Paradzai Mudzengerere, vabvuma kuti pane dambudziko rekushaikwa\nkwedzimwe mhomba asi vati zviri kukonzerwa nevanhu vari kunobayiwa\nnhomba kunzvimbo dzisiri dzavakabayiwa nhomba yekutanga. Dr Madzengerere vati vave kupa nhomba yeSinopharm chete munzvimbo\ndziri kubayirwa vanhu sezvo nhomba iyi iripo yakawanda kudarika dzimwe\nnhomba. Dr Mudzengerere vakurudzira vanhu kuti vanobayiwa nhomba yepiri\nkunzvimbo yavakambobayiwa nhomba yekutanga. Dambudziko riri kuMashonaland West rinonziwo riri kuwanikwa kumamwe matunhu ari munyika. Svondo rapera, mukuru anoona nezvehutano muBulawayo, Dr Welcome Mlilo, vakaudza bepanhau reThe Chronocle kuti dunhu ravo rakanga richitarisana nekushomeka kwenhomba dzeCovid-19 zvekuti vakanga vachibaya chete vabiyiwa nhomba kepiri. Mukuru anoona nezvezvirongwa zveCovid-19 National Task Force, Dr Agnes Mahobva, vati vakuru vezvehutano mumatunhu vari kuongorora nezvenyaya yekushaikwa kwenhomba mudzimwe nzvimbo sezvo vakatanga kuzvinzwa pama dandemutande. Asi vaimbove gurukota rezvehutano muhurumende yemubatanidzwa, uye vari munyori wezvehutano muMDC Alliance,Dr Henry Madzorera, vati kudzoserwa kwevanhu vari kuda kubaiwa nhomba zviri kuratidza kusarongeka kwehurumende munyaya yekutenga nekupa matunhu\nnhomba dzinokwanirana.\n\nHurumende inoti mava nenhomba dzinodarika miriyoni imwe chete nemazana manomwe ezviuru idzo dzinosanganisira Sinopharm, Sinovac nedzimwe. Gurukota rezvekuburitswa kwemashoko, Amai Mutsvangwa, vakazivisa svondo rapera kuti nyika iri kutarisira dzimwe nhomba zviuru mazana mashanu kana kuti 500 000 kubva kuChina mwedzi uno. Bazi rezvehutano rinoti vanhu vafa nechirwere cheCovid-19 kusvika\npari zvino vave chiuru nemazana mashanu nemakumi mapfumbamwe nevana kana kuti 1594 zvichitevera kufa wevanhu vaviri nezuro. Vanhu vabatwa nechirwere cheCovid-19 vave zviuru makumi matatu nezvisere zvine mazana mapfumbamwe nemakumi matanhatu nemumwe chete kana kuti 38 961, zvichitevera kubatwa kwevanhu gumi nevanomwe nezuro. Vanhu vabaiwa nhomba yeCovid-19 yekutanga vave zviuru mazana matanhatu nemakumi manomwe nezvishanu zvine mazana matanhatu nemakumi manomwe nevasere kana kuti 675 678. Vabaiwa nhomba yepiri vave zviuru mazana matatu nemakumi mana nezvina zvinemazana mana kana kuti 344 400. Izvi zvinoreva kuri nhomba dzashandiswa munyika yose dzasvika pamiriyoni imwe chete nezviuru makumi maviri nemakumi manomwe nesere, kana kuti 1 020 078. Hurumende inoti ine hurongwa hwekubaya nhomba vanhu vanosvika\nmamiriyoni gumi, 10 million, kana kuti zvikamu makumi matanhatu kubva\nmuzana, 60%, zvevanhu vari munyika senzira yekudzivirira kupararira\nkwechirwere cheCovid-19.	https://www.voashona.com/a/zimbabwe-faces-covid-19-vacine-shortage/5912623.html
politics	VanaChiremba Vanoshora Kushandiswa KwePfuti Pakumisa Kuratidzira	Sangano ravana chiremba vanorwira kodzero dzevanhu, reZimbabwe Association of Doctors for Human Rights, ZADHR, rashora zvikuru hurumende mukushandiswa kwemabara nemapurisa nemauto mukuedza kumisa vanhu vari kuratidzira. Vanhu muHarare, Epworth, Chitungwiza nedzimwe nzvimbo dzakapoteredza Harare neBulawayo vavhara migwagwa vachipisa matayi emota vachiratidza kutsutsumwa kwavo nekukwidzwa kwakaitwa mafuta emotikari mazuva maviri apfuura. Mutauriri ZADHR, Dr Fortune Nyamande, vaudza Studio 7 kuti vanachiremba vesangano ravo riri kurapa vanhu vazhinji vakuvadzwa mukuratidzira uku. Vaenderera mberi vachiti pane vakuvara, pane vamwe gumi nevatatu vanyanya kukuvadzwa kupfuura vamwe uye vari kutovhiyiwa muzvipatara. Hatina kukwanisa kubata vatauriri vemapurisa nemauto kuti tinzwe divi ravo panyaya iyi. No media source currently available 	https://www.voashona.com/a/zimbabwe-association-of-doctors-for-human-rights-criticises-use-of-live-ammunition-against-demonstrators/4742509.html
sports	Ngezi Platinum Yoyambira Makepekepe Kuti Ichaiomesera neSvondo	Ngezi Platinum Stars yayambira Caps United kuti isapemberere kutora mukombe weligi zvechimbichimbi nekuti munhabvu munhu anofanira kutenda maruva adya chakata. Zvikwata zviviri izvi zviri kusangana muNational Sports Stadium neSvondo mumutambo unogona kupa Caps United mukombe weligi kana kukanganisa zvese zvaitwa nemaGreen Machine gore rese. Caps United iri kuda kukunda mumutambo uyu ichitarisirawo kuti FC Platinum inorohwa kana kuita mangenge neHighlanders kuti itore mukombe. Sachigaro weNgezi Platinum Stars VaJeremiah Getiseni vanoti hazvisi kuzove nyore kuti Caps United itorere mukombe pavari vachiti ivo marovero avakaita Highlanders neFC Platinum ndiwo avari kuzoita maGreen Machine. VaGetiseni vanoti vakagadzirira zvakasimba mutambo nemaGreen Machine vachiwedzera ivo kuti vari kuenderera mberi kugadzirira kusvikira mutambo uyu wapera. Pari zvino, Caps United ndiyo iri pamusoro soro nemapoinzi makumi mashanu nemanomwe, maviri pamusoro peFC Platinum, uyezve matatu kudarika Highlanders. Caps United ikakundwa kana kuita mangange, FC Platinum ikakunda Highlanders, Kugona Kunenge Kudada ndiyo inoenda pamusoro uyezve pedyo nemukombe unokosha $1,2 million. Asi mutsigiri weCaps United VaShingirai Miti vanoti vari kuona Makepekepe ichikunda Ngezi Platinum Stars vachiti ivo nguva yarebesa vasati vabata mukombe weligi. Makundano eCastle Lager Premier Soccer League asarwa nemitambo miviri kuti asvike kwamvura yacheka makumbo. Mimwe mitambo iriko svondo rino ndeiyi Mugovera Mutare City Rovers v Harare City Sakubva Tsholotsho v Bulawayo City Luveve ZPC Kariba v How Mine Nyamhunga  Svondo Triangle v Dynamos Gibbo Hwange v Chapungu Colliery Chicken Inn v Border Strikers Luveve Zvakamira zvakadai, maMighty Warriors neMugovera ari kupinda munhandare yemuYaounde muCameroon kusangana neBanyana Banyaya yekuSouth Africa mumutambo wavo wekutanga mumakwikwi e2016 Africa Women’s Africa Cup of Nations. Mutambo wekutanga wakakosha zvikuru zvekuti maMighty Warriors anofanira kukunda kunyange hazvo gadziriro yavo yanga isina kumira zvakanaka. Zvikwata izvi zvakasangana mumutambo wekuedzana masimba masvondo maviri apfuura maMighty Warriors akarohwa 3-0. Asi murairidzi wechikwata ichi Shadreck Mhlauzi anoti iyi inhoroondo achiti uyu mutambo mutsva uyezve une zvinangwa zvakasiyana. Kunze kweSouth Africa, maMighty Warriors achatamba zvekare neCameroon pamwe ne Egypt. Zvikwata zviviri kubva mugungano iri ndizvo zvinoenderera mberi nemakundano. No media source currently available  	https://www.voashona.com/a/zimbabwe-mitambo/3602947.html
sports	Ndiri kuenda kuAfcon: Chigova	  MUBATI wepagedhi wechikwata chenyika chemaWarriors nePolokwane City yekuSouth Africa, George Chigova, anoti akarwadziwa zvikuru nekutadza kuenda kwaakaita kumutambo weAfrica Cup of Nations (Afcon) gore rakadarika nekudaro ari kushanda nesimba kuti agoenda kumakwishu aya gore rinotevera kuCameroon.   Mumutambo weAfcon 2017 uyo wakaitirwa kuGabon, Tatenda Mkuruva ndiye akasarudzwa kubatira maWarriors naKalisto Pasuwa uyo aive murairidzi wechikwata chenyika ichi panguva iyi. Asi kuzobva kwaPasuwa kuchiuya Norman Mapeza, Chigova ndiye akabva ashevedzwa kuzobatira maWarriors uye Sunday Chidzambwa – uyo akazotsiva Mapeza – akauya ndokuvimbawo naChigova.   Saka mutambi uyu ane mukana mukuru wekuve mubati wepagedhi wemaWarriors gore rinotevera kuCameroon asi hunge chikwata chenyika ichi chakabudirira kuenda kumutambo uyu.   Muhurukuro neKwayedza svondo rapera apo maWarriors akaita mangange 1-1 neDemocratic Republic of Congo kuNational Sports Stadium, Chigova anoti, “Handizvivanze, Afcon yekupedzisira ndakarwadziwa kusashevedzwa kuti ndiende kunomiririra nyika yangu, asi zvakadarika. Iye zvino ndine mukana wekuenda gore rinotevera asi hunge ndikaramba ndichishanda nesimba. Hatizive zvichaitika kubva iye zvino nepachapera mwaka, pamwe murairidzi anogona kusarudza mumwe mubati wepagedhi kuti aende saka ini ndinofanirwa kuramba ndichishanda nesimba,” anodaro.   Anoti iye zvino ari kufanirwa kuramba achishanda nesimba.   “Hazvizivikanwe kuti achange ari panyanga ndiani, chandinofanirwa kuita chete kushanda nesimba kuti ndisarudzwe. Mutambi unogona kutamba mitambo yekurwira kuenda kumakwishu aya asi wozobatiswa pasi pachikwata chinosarudzwa kuenda kunokwikwidza. Saka ndiri kufanirwa kuramba ndichishanda nesimba kuti ndishevedzwe ndigoenda kumutambo uyu,” anodaro.   Mutambi uyu – uyo ave nemakore akawanda achigara kuSouth Africa uko atambira zvikwata zvinosanganisira SuperSport United nePolokwane City – anoti hupenyu kunyika iyi hwakamunakira.  Anoti kuSouth Africa kungori kubasa chete kwaari kushanda kuti awane hupenyu hwakanaka sezvo hapana imwe nyika inodarika Zimbabwe.   “Hongu kuSouth Africa tinoenda, kubasa uye tiri kugara hupenyu hwakanaka asi chokwadi ndangariro dzedu dzinogara dziri kumusha kwedu kwatakabva.   “Zvakakosha kuti tiende kunyika dzakaita seSouth Africa kunoshanda ikoko uye zvese zvatinenge tashanda todzoka kuzosimudzira hama dzedu muno,” anodaro.	https://www.kwayedza.co.zw/ndiri-kuenda-kuafcon-chigova/
sports	‘GEMS TAVE KUMBERI’	uyo ange ari kuLIVERPOOL, England naAbel Ndooka ari muHarare SHASHA yemutambo wenetball inotambira chikwata cheZimbabwe chemaGems — Adelaide Thandeka Muskwe — uyo aive kuLiverpool uko aimirira nyika kumakwishu eVitality Netball World Cup, anoti ave kumberi kwehanzvadzi yake, Admiral, uyo anotambira nhabvu maWarriors.   MaGems akanyora nhoroondo yekuve chikwata chekutanga chenetball chakanokwikwidza kuWorld Cup uye ndokutamba zvinonwisa mvura apo akakunda zvimwe zvikwata zvinosanganisira Sri Lanka, Barbados neNorthern Ireland.   Adelaide naAdmiral mapatya uye vose vakaberekerwa muno ndokuzoenda kunogara kuEngland uko kwavakakurira.   Mukukura kwavo, Adelaide aitamba netball kozoti Admiral ari mutambi wenhabvu. Admiral iye zvino anotambira Leicester City inove chimwe chezvikwata zvikuru zvenhabvu muEngland.   Muchinda uyu haana kuenda kumakwishu eAfrica Cup of Nations kuEgypt asi akambotamba mumakwikwi eCosafa Castle Cup kuSouth Africa nguva yadarika.   Adelaide anotambirawo chikwata cheSeven Stars kuEngland uye anoti ari kunzwa manyuku-nyuku nekuwaniswa kwaakaita mukana wekumirira nyika kumutambo weVitality World Cup.   Adelaide anoti anogara achitsigira hanzvadzi yake kumitambo yake yenhabvu uye akafara zvikuru kuona Admiral achiuyawo kuzomutsigira apo maGems aikweshana neNew Zealand.   Admiral pamwe nevabereki vavo vaive muchaunga nemusi weMuvhuro svondo rapera pamberi vachitsigira Adelaide pamwe nemaGems apo aitamba neNew Zealand mumutambo uyo akakundwa 36-79.   “Hanzvadzi yangu ndiyo ine mukurumbira asi ndinonzwa mufaro chaizvo kumuona achiuya kuzonditsigira mumitambo yangu.   “Ini kubva kare ndogara ndiri kunhandare dzakasiyana ndichimuona achitamba nhabvu saka tinotsigirana tese mitambo yedu uye vabereki vedu havashaikwe kumitambo yedu, saka ndinonzwa kufara ndichiona kuti rutsigiro tinarwo. Isu maGems tave kumberi nekuti takakwanisa kukwikwidza kumakwishu eVitality Netball World Cup,” anodaro Adelaide.   Zvakadai, chikwata chemaGems chakapedza makwishu aya chiri pechisere zvichitevera kukundwa kwachakazoitwa mitambo yacho miviri yekupedzisira apo wekutanga chakakundwa 43-59 neMalawi kozoti 58-47 neUganda.	https://www.kwayedza.co.zw/gems-tave-kumberi/
business	Hurombo Hwopa Kuti Vashandi Vafambe neTsoka kuChinhoyi	Vashandi vakawanda vave kufamba netsoka kuenda kumabasa pamwe nekudzokera kumba Vachiti mari yavanotambira ishoma vamwe vachiti vave nemwedzi yakawanda vasati vatambira mari kwavanosevenza. Vashandi vakawanda vataura neStudio 7 vanoti zvinhu zvavekuvaomera zvekuti vave kuona kukwira motokari vachienda kumabasa kugarika. Mumwe mushandi anosevenzera kambani yeNational Social Security Authority (NSSA) VaGift Muchemeyi vanoti vanoona zviri nani kufamba netsoka kuenda kubasa mari yacho vozotenga sadza remashereni mashanu . Motokari dzinotakura vanhu kubva kumarukisheni kuenda kumabasa dzakadzikisa mari yekufambisa kusvika pamasendi makumi maviri nemashanu. VaMuchemeyi vanoti zviri nani kufamba mutunhu wemakiromita gumi pazuva ivo vachizokwanisa kudya sadza remutengo wakaderera. Mumwe mushandi anoda kudanwa nezita rekuti Shinga Mushandi anoti avekufamba kuenda kubasa nekuda kwekushomeka kwemari yaanotambira. Mushandi anoti zviri nani kuti mhuri yake irarame nepashoma paanowana iye achifamba zvake kuenda kubasa. Mushandi anoti kufamba kuenda kubasa ndiyo yatovetsika yake kwemakore maviri apera. Mumwe mushandi wekanzuru yeChinhoyi VaCrispen Chitakatira vanoti vave nemwedzi mishanu vasati vatambira uye vanoti kukwira motokari kuenda kubasa zvave kutotorwa sechinhu chinoitwa nevashandi vanotambira mari yakawanda. Mumwe mutyairi wemotokari dzinotakura vanhu kuenda kumabasa VaLameck Mushipe vanoti vavekuwana mari shoma pazuva zvichienzaniswa neyavaimbowana nguva yakare. VaMushipe vanoti izvi zviri kukonzerwa nevanhu vavekufamba netsoka kuenda mukati meguta. VaMushipe vanoti nguva yakare vaikwanisa kuwana madhora makumi maviri kusvika pamadhora makumi matatu emadhora pazuva asi mazuva ano vanototenda kana vakawana madhora gumi pazuva. Asi vanoona nezvehutano chiremba Maynard Kuchwa vanoti kunyange vanhu vachitsutsumwa kufamba netsoka kuenda kumabasa vanoti zvakavanakira hutano hwavo sezvo kufamba kunoita kuti muviri ugwinye. Zvichakadaro vanhu vakawanda muChinhoyi havana kuteerera kurudziro yanga iriko nemusi weChitatu yekusaenda kumabasa. Makambani, zvitoro nemabhangi zvanga zvakavhura. No media source currently available  	https://www.voashona.com/a/zimbabwe-matongerwo-enyika/3416779.html
politics	VaMugabe Voparura Hurongwa hweGwaro Idzva reVavhoti kuState House	Mutungamiri wenyika VaRobert Mugabe nemusi weChina vari kutarisirwa kuparura chirongwa chekutanga kwekunyorwa kwegwaro revavhoti kuState House. Sachigaro weZimbabwe Electoral Commission Amai Rita Makarau vaudza Studio 7 kuti pavachabva kuState House vachaenda kuHarare International Conference Centre. Izvi zvinotevera kuziviswa naVaMugabe mashoko akaburitswa naVaMugabe ekuti hurongwa uhu hutange zviri pamutemo kubva musi wa14 Gunyana kusvika musi wa 1 Ndira gore rinouya. VaMugabe vakaburitsa hurongwa uhu mugwaro rehurumende regovernment gazette. Amai Makarau vati vamwe vanhu vachazotanga kunyoreswa zviri pamutemo kana michina yose yekunyoresa vanhu kuvhota yebiometric voter registration. Parizvino michina yakauya inosvika mazana mana uye iri kushandiswa mukudzidzisa vanhu avo vachanodzidzisa vamwe mumatunhu nezvenyaya yekuvhota. No media source currently available 	https://www.voashona.com/a/zimbabwe-matongerwo-enyika/4027394.html
politics	Nyanzvi Dzinoti Danho reEU reKudyidzana Zvakare neZimbabwe Rakakosha	Mushure memakore anodarika gumi pasina kudyidzana pakati peZimbabwe nesangano reEuropean Union, EU, misuwo yakazozarurwa nemusi weMuvhuro svondo rino apo sangano iri rakapa Zimbabwe mari inosvika $267 million. Sangano re EU rakanga rakatemera Zimbabwe zvirango mushure mekunge hurumende yatanga kubvuta mapurazi kubva kuvachena pamwe nekubiridzirwa kwesarudzo dzakaitwa muna 2002. Mari yakabviswa nesangano iri inonzi ichabatsira munyaya dzehutano, budiriro mune zvekurima pamwe nehutongo hwakanaka. Munguva yehurumende yemubatanidzwa hurumende yakaumba chikwata chevanhu vatatu vaiti VaPatirck Chinamasa veZanu PF, VaElton Mangoma vaimirira MDC T, naAmai Priscillah Misihairambwi, veMDC inotungamirwa naVaWelshman Ncube, icho chakapihwa basa rekukurudzira EU nedzimwe nyika kuti dzibvise zvirango zvakatemerwa nyika. Sangano iri rakazobvisa vanhu nemakambani vaive pazvirango asi zvakasarira pamutungamiri wenyika, VaRobert Mugabe, nemudzimai wavo, Amai Grace Mugabe, nekambani yeZimbabwe Defence Industries. Vanoongorora zvematongerwo enyika uye vari nhengo yeZanu PF, VaGadzira Chirumhanzu, vanoti European Union yakaona zvakakosha kuti itange zvakare kudyidzana neZimbabwe sezvo pasina zvayakaburitsa kubva muzvirango zvayo. Asi mukuru wesangano revechidiki reYouth in Democracy Initiative of Zimbabwe, VaSydney Chisi, vanoti EU yakanga yaona kutambura kuri kuramba kuchiita vana veZimbabwe pasi pehutongo hweZanu PF, izvo zvakaita kuti sangano iri ribvise zvirango uye kutanga kupa rubatsiro. Chikwata chevemabhizimusi vekunyika dzekumawirira dzinosanganisira Britain neFrance chakanga chiri munyika mazuva mashoma apfuura chichiitawo hurukuro dzekutsvaga kumutsiridza hukama nehurumende yaVaMugabe. No media source currently available  	https://www.voashona.com/a/zimbabwe-/2650815.html
business	Dunhu reGauteng Roronga Kudzika Mitemo Inosarura Vabvakure	Mukuru wedunhu reGauteng muJohannesburg, VaDavid Makhura, vakazivisa neChipiri kuti nekufamba kwenguva, dunhu ravo richadzika mutemo unorambidza vekune dzimwe nyika kutanga mabhizimisi mudunhu ravo, sezvo izvi zviri kutadzisa zvizvarwa zvemuSouth Africa, kuti zviwanewo chekubata. VaMakhura vakataura mashoko aya mudare ravo redunhu, apo vakange vachipindura mibvunzo yaibva kune dzimwe nhengo dzedare ravo. Vanoona nezvekodzero dzavanhu vanoti mashoko akataurwa naVaMakhura anokonzeresa kuti pave neruvengo pakati pevanobva kunze kwenyika nezvizvarwa zvemuSouth Africa. Mumwe muzvinabhizimusi muSouth Africa neZimbabwe, VaBrighton Sangore, vanoti mashoko akadai anobata zvizvarwa zvisiri zvemuSouth Africa, agara achitaurwa kwenguva yakareba muSouth Africa. Sachigaro weHuman Rights Watch kuchamhembe kweAfrica, VaDewa Mavhinga, vanoti mashoko akadai haafanirwe kunge achibva pamuromo pemunhu anonyarikana saVaMakhura. VaMavhinga vanoti mashoko aVaMakhura anotyora kodzero dzevanhu uye handicho chaive chido chevaimbove mutungamiri weSouth Africa, mushakabvu Nelson Mandela. Sachigaro wesangano reZimbabwe Exiles Forum, VaGabriel Shumba, vanotiwo mashoko aVaMakhura anotyora mitemo yenyika, iyo isina rusarura pakuvambwa kwemabhizinesi. VaShumba vanoti kana vekunze vachivhura mabhizimusi muSouth Africa, vanenge vachibatsira kusimudzira hupfumi hwenyika iyi. VaShumba vanoti VaMakhura vanofanirwa kukumbira ruregerero kuzvizvarwa zvose zvekune dzimwe nyika zviri muSouth Africa. VaShumba vanoti sangano reZimbabwe Exiles Forum riri kuita hurukuro nemamwe masangano akasiyanasiyana, senzira yekugadzirisa matambudziko akatarisana nezvizvarwa zveZimbabwe zviri muSouth Africa. Mashoko aVaMakhura anouya mushure mokunge zvitoro zvezvizvarwa zvekunze kweSouth Africa zvapazwa nekupiswa, ukuwo vatyairi vemagonyeti vachimbunyikidzwa kodzero dzavo, vamwe vachimanikidzwa kusiya basa nesangano rinozviti All Truck Drivers Foundation. Sangano reHuman Rights Watch rinoti vanhu mazana maviri vafa mumhirizhonga yemuSouth Africa kubva muna Kurume gore rapera, vazhinji vavo vari vatyairi vanobva kune dzimwe nyika. No media source currently available 	https://www.voashona.com/a/south-africa-gauteng-region-plans-to-have-laws-that-discriminate-foreigners/5060596.html
health	Hurumende Yokurudzirwa Kuzivisa Nyika Huwandu hweVanhu Vari Kuwanikwa Vaine Omicron Variant	Nyanzvi munyaya dzehutano dzinoti dziri kushushikana nekusabuda pachena kwehurumende pahuwandu hwevanhu vari kubatwa vaine mhando itsva yeCovid-19, yeOmicron Variant. Kushushikana uku kunotevera kuzivisa kwayakaita hurumende svondo rapera kuti vanhu makumi mashanu vaive vabatwa nemando yeOmicron munyika asi haina kuzoramba ichizivisa nezvehuwandu uhu izvo zviri kuita kuti vamwe vati pane zviri kuvanzwa pamusoro penyaya iyi. Nyanzvi munyaya dzehutano uye vari chiremba anoshandira mudunhu reNorth Carolina muAmerica, Dr Simbiso Ranga, vanoti zvakakosha kuti hurumende iite tsvakurudzo nekuzivisa huwandu hwevanhu vari kubatwa nemhando yeOmicron vachiti izvi zvinobatsira zvikuru pakurwisa chirwere cheCovid-19. Dr Ranga vati kunyange hazvo zvichidhura kuti paitwe ongororo yekuziva kuti mhando yechirwere cheCovid iri kutekeshera munyika ndeipi, vati zvakakosha kuti hurumende iwane mari yekuve nezvikwanisiro zvekuita izvi. Dr Norman Matara, avo vanove munyori mukuru wesangano reZimbabwe Association of Doctors for Human Rights, vatiwo matanho akatorwa nehurumende mushure mekuveko kwemhando yeOmicron ndeechimbi-chimbi uye haana humboo hwescience hunoratidza kuti anobatsira. Vatiwo hurumende inodzoka yozvivhiringidza pachayo nekuramba ichiita zvimwe zvirongwa zvinoonekwa sezvinowedzera kupararira kwechirwere cheCovid-19. Mukuru wezvekudzivirirwa kwechirwere cheCovid-19 munyik, Dr Agnes Mahomva, vaudza Studio 7 kuti hurumende haisi kukwanisa kugara ichipa huwandu hwevanhu vabatwa nemhando yeOmicron munyika. Asi vati vari mushishi kuongorora hutachiwana uhu kubva kumatunhu ose enyika vakati vachazivisa zvinenge zvawanikwa munguva pfupi inotevera. Hurumende yakazivisa nezuro kuti vanhu vaviri vakafa nechirwere cheCovid-19 nezuro, uye vamwe vanhu zviuru zvina nemazana mapfumbamwe nemakumi mapfumbamwe nevatanhatu vakabatwa nechirwere ichi nezuro wakare. Izvi zvakasiya huwandu hwevanhu vafa nechirwere ichi hwasvika pazviuru zvina nemazana manomwe nemakumi maviri, 4 720, uye vabatwa munyika yose nechirwere ichi vavazviuru zana nemakumi mashanu nemazana matanhatu nemakumi maviri nevasere, 150 628. Vanhu vabayiwa nhomba yepiri vakanga vava mamiriyoni maviri nezviuru mazana mapfumbamwe nemakumi maviri nezvitanhatu nezana nemakumi mana nemumwe chete, 2 926 141, uye vabayiwa nhomba yekutanga vari mamiriyoni matatu nezviuru mazana mapfumbamwe nezvinomwe nemazana masere nemakumi matanhatu, 3 907 860. Huwandu uhu hunogona kukwira nhasi manheru apo hurumende ichazivisa zvayawana nhasi. Hurumende inoti ine hurongwa hwekubaya vanhu mamiriyoni gumi kana kuti zvikamu makumi matanhatu kubva muzana senzira yekudzivirira kupararira kwechirwere ichi. No media source currently available  	https://www.voashona.com/a/zimbabwe-government-urged-to-reveal-omicron-variant-cases-in-the-country/6347687.html
health	Vanhu Vapfumbamwe Vofa neChirwere cheCovid-19 neMugovera	Bazi rezvehutano rinoti nemusi weMugovera vanhu vapfumbamwe vakafa nechirwere cheCovid-19 zvasiya vafa nacho kubva zvachatanga kupararira gore raopera vave zviuru zvina zvine mazana mana nemakumi matanhatu nematanhatu kana kuti 4, 466. Vanhu makumi mapfumbamwe nevana vakabatwa nechirwere ichi, zvasiya vabatwa nacho kusvika parizvino vave zana rezviuru nemakumi maviri nemashanu zvine mazana mana nemakumi maviri nemashanu kana kuti 125, 425. Vanhu mazana mana nemakumi mashanu vakapora kubva kuzchirwere ichi zvasiya vapora vave zana rezviuru negumi nemashanu zvine makumi masere nemapfumbamwe kana kuti 115, 089. Vanhu vabayiwa nhomba yeCovid-19 kekutanga vave mamiriyoni maviri nezviuru mazana matanhatu nemakumi mapfumbamwe nemasere zvine mazana matanhatu nemakumi matatu nemaviri kana kuti 2 698, 632 .Vanhu vabayiwa nhomba kechipiri sezvinokurudzirwa vave miriyoni imwe chete nezviuru mazana manomwe nemazana mapfumbamwe nemakumi mapfumbamwe kqna kuti 1 700, 993. Hurumende inoti ine hurongwa hwekubaya vanhu mamiriyoni gumi nhomba yeCovid-19 kuti inyatsoshanda zvakanaka munyika.	https://www.voashona.com/a/vanhu-vapfumbamwe-vofa-nechirwere-checovid-19-nemugovera/6213174.html
sports	Hatichazviita zvakare: PSL	  PREMIER Soccer League inoti ine chivimbo chikuru chekuti varidzi vepembe havapamhe zvekare zvavakaita svondo radarika izvo zvakaona vachiramba kuridza mitambo yePSL ikazosvika pakumiswa. Svondo radarika, vatsigiri venhabvu vakakatyamadzwa zvikuru nechiitiko ichi apo varidzi vepembe vakaramba kunoridza mumitambo yePSL vasingataure chikonzero chacho.   Izvi zvakazoona PSL ichinyorera kuZifa ichibvunza kuti sei zvainge zvaitika, Zifa ndokuvimbisa kuti zvaisazodzokorodzeka zvekare.   Muhurukuro neKwayedza svondo rino, mutauriri wePSL — Kudzai Bare — anovimbisa vatsigiri venhabvu kuti mitambo yePSL svondo rino ichatambwa pasina chinokoneso sezvakaitika svondo radarika.   “Chakachaya svondo rino, mitambo yePSL iriko uye hakuna chichakonesa kuti itambwe. “Mushure mekunge nyakanyaka yesvondo radarika yaitika, takanyorera kuZifa tichibvunza kuti sei zvainge zvaitika, ivo vakatipindura vachitivimbisa kuti hazvidzokororwe zvekare.   “Ndiko kusaka makaona kuti svondo radarika takakwanisa kuronga mitambo yeChibuku Super Cup semi-final iyo yakatambwa zvakanaka. Saka svondo rino mitambo iriko,” anodaro.   Bare anoenderera mberi achiti, “Vatsigiri venhabvu tinovakurudzira kuti vasatye, mitambo iriko svondo rino, zvose zvakagadziriswa, varidzi vepembe havambodzokorodze zvavakaita svondo radarika.” Zvakadaro, mumitambo iriko svondo rino, Dynamos ichienda kuChiredzi kunosangana neTriangle United musi weSvondo kuchiti muHarare muchange mune Harare Derby iyo ichaona CAPS United ichisangana neHarare City.   Uyu uchange uri mutambo wekutanga waLloyd Chitembwe achisangana nemaSunshine City Boys ayo aakatiza masvondo adarika achidzokera kumusha kuKepekepe.	https://www.kwayedza.co.zw/hatichazviita-zvakare-psl/
business	Kukwira kweMitengo yeZvakawanda Kwosiya Veruzhinji, Varimi, Vaomerwa	Kunyange hazvo mutungamiri wenyika, VaEmmerson Mngangagwa vakavimbisa masvondo mashoma adarika kuti hurumende ichadzorera mari muzvitengeswa senzira yekubatsira vanhu, vanhu vari kuti hapana chati chamboshanduka munyaya dzemitengo yezvinhu. Vanhu vakawanda vanonzi vari kuchema kuti mitengo yezvinhu zvavanoda zuva nezuva, kusanganisira zvekurimisa zvemwaka uno, iri kukwira zvisina mukare akamboona, izvo zvave kusiya vakawanda vachishaya pekutangira. Mutengo wezvekudya zvinosanganisira upfu nechingwa unonzi uri kungokwirawo pamadiro. Semuenzaniso, mutengo wechingwa unonzi wakakwira kubva pamadhora gumi nemana anemasendi makumi manomwe nemashanu ukaenda pamadhora gumi nemasere ane masendi makumi mana nemashanu parofu. Mutengo weupfu wakakwirawo mwedzi wapera nezvikamu zana kubva muzana. Nyanzvi mune zveupfumi vachitungamira sangano reLabour and Economic Development Research Institute of Zimbabwe, Doctor Godfrey Kanyenze, vanoti kukwira kwemitengo yezvinhu uku hakufanirwe kukatyamadza vanhu nekuti hurumende yakatozivisa kare kuti mitengo yezvinhu ichafambidzana nemisika yemari, iyo inomirawo nemari yekunze kwenyika, zvikuru nedhora rekuAmerica. Doctor Kanyenze vanoti zvinozivikanwa kuti musika wemari uyu hauna kumira zvakanaka sezvo uri kungoenda nzira imwechete, yekudonha kwehuremu hwemari yemunyika. Mutewedzeri wemunyori mukuru weZImbabwe Congress of Trade Unions, VaThomas Masvingwe vanoti kukwira kwemutengo wechingwa uku kwaomesera veruzhinji, zvikuru vashandi zvikuru, avo vanga vave kurwisa kuti vangokwanisa kuwana chikafu kaviri pazuva, mangwanani nemanheru. Matambudziko ekukwira kwemitengo yezvinhu anonzi haasi kunzwengawo varimi, avo vanonzi vapererwa nemazano nekuda kwekuramba mitengo yezvikwanisiro ichikwira. Mukuru weTobacco Industries and Marketing Board, Doctor Andrew Matibiri vanoti kukwira kwemitengo yezvekurimisa kuri kubata varimi vose, kusanganisira varimi vefodya, izvo zvinogona kudzikisa ndimo mwaka uno. Doctor Matibiri vanoti chimwe chiri kunyanyonetsa varimi kushaikwa kwemagetsi, ayo ari kudzimwa dzimwa, izvo zviri kukanganisa vaya varimi vakanga vadyara fodya yekudiridzira. Tsaga refotereza yepamusoro rine huremu hwemakirogiramu makumi mashanu rinonzi rave kutengeswa muzvitoro zvakawanda zvinotengesa zvekurimisa nemutengo uri pakati pemadhora mazana mashanu nemakumi manomwe nemazana matanhatu. Tsaga refotereza yepasi rine huremu hwumwechetehwo rinonzi rave kutengesewawo nemadhora emunyika ari pakati pemazana mana nemakumi manomwe nemazana mashanu emadhora, zvichienderana nekuti uri kushandisa nzira dzipi dzekubhadhara. Chimwe chinonzi chiri kukonzera kukwira kwemitengo zvakanyanya mutengo wemafuta edzimotokari, uyo wanga uchikwidzwa svondo roga roga. Doctor Kanyenze vanoti dambudziko remunyika iri rinogona kupedzwa chete kana pakaitwa munonera pamwe chuma chemuzukuru mune zveupfumi pamwe nezvepatongerwo enyika. Kusvika izvi zvaitika, veruzhinji vanonzi vacharamba vachinonga svosve nemuromo. No media source currently available  	https://www.voashona.com/a/zimbabwe-prices-commidities-bread-fertilizers/5191037.html
sports	Osimudzira mureza weZim. . . Chiwenga akapihwa mubairo weFootball BlackList 2019 Award	  NYANZVI yechidzimai inomiririra vatambi venhabvu vazhinji vanotambira kuEurope, Ellen Chiwenga, akasimudzira mureza wenyika nguva pfupi yadarika apo akahwina mubairo weFootball Blacklist 2019 Award kuEngland.   Chiwenga — uyo ane rezinesi rekushanda achimiririra vatambi venhabvu raakapihwa nesangano reFederation International de Football Association (Fifa) — akawanikwa ariye ega mudzimai wekutanga kubva muAfrica kupiwa mubairo weFootball BlackList 2019 Award pamhemberero dzakaitirwa kuLondon nguva pfupi yadarika.   Mudzimai uyu zvakare ane marezinesi akasiyana ekushanda munhabvu anosanganisira Football Association of England License (FA), Association of Football Agents (AFA) neWoman in Football (WIF).   Mubairo weFootball Blacklist Award — uyo unokotsverwa nesangano reFootball Blacklist Organisation — unopihwa kuzvizvarwa zvemuAfrica nezvekuCaribbean Islands avo vanenge vachiita basa guru mukushandura nhabvu munyika yeEngland.   Chiwenga akapihwa mubairo weCommercial Section uyo unove muboka rekushambadza nhabvu pamwe nekuisimudzira.   Achitaura neKwayedza ari kuLondon uko anogara, Chiwenga anoti vanhukadzi vanogona kushanda mubasa rekumirira vatambi venhabvu sezvinoitwa nevanhurume vane mukurumbira vakadai saJorge Mendes naMino Raiola avo vanomirira vatambi venhabvu vakuru pasi rese vanosanganisira Cristiano Ronaldo, David de Gea, Zlatan Ibrahimovic naPaul Pogba.   Mibairo yeFootball Blacklist yakatangwa mugore ra2009 uye Chiwenga ndiye mudzimai wekutanga kubva kuSouthern Africa kuhwina mubairo uyu.   Vamwe vakambohwina mubairo uyu vanosanganisira Yaya Toure wekuCote d’Ivoire, Rio Ferdinand wekuEngland kozoti Rachey Yankey uyo aimbotambira chikwata cheEngland chemadzimai.   “Ndinonzwa kufara nekuremekedzwa kwandaita, zvichibva kune mudzimai wekutanga kuva nerezinesi zviri pamutemo reFifa mune zvemuitambo kuUnited Kindom, Rachel Anderson.   Zvinhu zvinotisimudzirawo nekutipa shungu kuti sevanhukadzi tiite mabasa ayo anonzi ndeevanhurume bedzi,” anodaro Chiwenga.   “Mubairo uyu hauna kusimudzira ini bedzi asi mureza wenyika yeZimbabwe, dunhu reAfrica, vanhukadzi pamwe nevanhukadzi vari mune zvenhabvu munyika dzakasiyana-siyana,” anodaro.   Kushanda kukuru kwaari kuita munhabvu zvakamuona achiremekedzwa kunyika dzakasiyana uye achigadzwa zvigaro zvinosanganisira kuve Global Goodwill Ambassador of Bring Hope Humanitarian Foundation (BHHF) naAmbassador weKarachi FC kunyika yePakistan.   “Shuwiro yangu ndeyekusimudzira nhabvu muAfrica, zvakare ndine chido chekuti dai ndawana mukana wekusimudzira matarenda kunyangwe kwandinobva zvakaita sekuvakwa kwenhandare dzenhabvu, kusimudzira matarenda evana muzvikoro,” anodaro Chiwenga.   Anoenderera mberi achiti, “Vechidiki vanoda kusimudzirwa, vamwe nekushaya mikana yekuratidza matarenda avo vave kuita zvekunwa nekuputa zvinodhaka.   Isu tiripo pakuvapa mikana yekusimudzira matarenda aya vararame hupenyu hunoyevedza nekuda kwekuti ndivo vatungamiri vemangwana.”	https://www.kwayedza.co.zw/osimudzira-mureza-wezim-chiwenga-akapihwa-mubairo-wefootball-blacklist-2019-award/
sports	Barcelona yotenga Martial	kugadzirira mari inosvika 60 miriyoni paunzi yekutenga mutambi weManchester United, Anthony Martial.   Martial zvinonzi haasi kufara kuOld Trafford uye hurukuro dzekuwedzera imwe kondirakiti yake hadzisi kufamba nekuda kwekushaya mikana yekutamba yakawanda muchikwata chaJose Mourinho. Kondirakiti yake yaanayo parizvino ichapera mugore ra2019, asi ine chimwe chibvumirano chekuti inogona kuwedzerwa rimwe gore pamusoro.   Kubva Alexis Sanchez auya kuchikwata ichi muna Ndira, Martial haasati ambonwisa, angotamba mitambo mina chete inosanganisira uyo vakakundwa neTootenham pamwe neNewcastle uye akazoburitswa angotamba maminitsi 64 chete apo vakasangana neChelsea. Martial anonzi haana kufara paakaudzwa kuti ave kuchinja nzvimbo yekutambira zvichitevera kuuya kwakaita Senchez kuchikwata ichi.   Barcelona yaida kutenga Martial mwaka uno  ndokuzosarudza kutenga Ousmane Dembele kubva kuBorrusia Dortmund, asi inogona kuzodzokera mutambi uyu panopera mwaka uno.   Barcelona ine chivimbo chekuti inogona kutenga mutambi weFrance – Antoine Griezmann – kubva kuAtletci Madrid uye inonzi iri kuongorora Ryan Sessgnon weFulham. – SportsMail Football	https://www.kwayedza.co.zw/barcelona-yotenga-martial/
business	Kanzuru yeChinhoyi Yotsamwisa Vatyairi veDzimotokari	Vazhinji vataura neStudio7 muChinhoyi vanoti nguva dzakawanda vanosungirwa kusapaka motokari zvakanaka vachiti panenge pasina mitsetse yakajeka pavanopaka motokari dzavo. Mumwe anetsana nemapurisa nhasi ndiMuzvare Agnes Chiwoko avo vanogara nekushanda kuSouth Africa. Muzvare Chiwoko vati pavamisa motokari yavo panga pasina mitsetse yanga yakajeka izvo zvaita kuti vabhadhariswe madhora makumi mashanu nematatu. Muzvare Chiwoko vati vashandi vekanzuru vari kuita huori vachiti vanoda kusunga motokari dzine manhamba ekune dzimwe nyika kuitira kuti vapihwe mari yechioko muhomwe. Mumwe mutyairi wemotokari inotakura veruzhinji, VaTom Mbire, vati kanzuru inofanirwa kugadzirisa pekumisa motokari vasati vaita shave rekutora mari. VaAndrew Chisi vatiwo nzvimbo dzekumisa motokari iduku zvakanyanya uye mutsetse yacho haiwoneke vachiti nguva yavanopihwa kuti vamise motokari dzavo ipfupi padhora rimwechete paawa. Mutauriri wekanzuru yeChinhoyi, VaTichaona Mlauzi, vati mapurisa ari kunzi ndeekanzuru haasi, vakati kanzuru yakapa basa iri kukambani yakazvimirira yeClina Investment. Asi VaMlauzi vati vachaongorora zvichemo zvevanhu sezvo kubata basa kwakaipa kwekambani iyi kuchisvibisa zita rekanzuru. Hatina kunzwa divi rekambani yeClina Investment sezvo mukuru wavo, VaBrian Michels, vanga vasinga davire nharembozha yavo. No media source currently available 	https://www.voashona.com/a/zimbabwe-chinhoyi-council-police-accused-of-issuing-frivolous-parking-tickets/4729269.html
politics	Vatori veNhau Vocherechedza Zuva reKuremekedzwa kweKodzero Dzavo Vachiti muZimbabwe Vari Kushungurudzwa	"Vatori venhau neMuvhuro vakacherechedza zuva rekuremekedzwa kwekodzero dzavo kana kuti World Press Freedom Day vachichema chema kuti makore makumi matatu mushure mechibvumirano chekuWindoek Declaration vachiri kushanda vakamanikidzika munyika. Mumwe mutori wenhau, VaEliah Ntali vaudza Studio 7 kuti chibvumirano chakaitwa kunyika yeNamibia muWindhoek, chinozivikanwa nekuti Windhoek Declaration chinokurudzira kufambiswa kwemashoko zvakasununguka hachisati chazadzikiswa munyika vachipa muenzaniso wekusungwa nekumbunyikidzwa kwevatori venhau. Mumwe mutori wenhau John Cassim atsinhirawo mashoko aya vachiti pakapidigurwa hurumende yamushakabvu Robert Mugabe nemauto muna 2017, zvinhu zvakamboita nani pakapinda VaEmmerson Mnangagwa panyanga asi iko zvino hazvichisina kumira zvakanaka. Mukuru we Media Institute of Southern Africa- Zimbabwe kana kuti Misa-Zimbabwe VaTabani Moyo vatiwo basa rekutapwa kwenhau harisi kufamba zvakanaka vachitiwo vatapi venhau vari kushungurudzwa, kusungwa uye kune dzimwe nyika dziri kuchamhembe kweAfrica vari kuurayiwa. VaMoyo vatiwo panguva ino yedenda reCovid-19 vatapi venhau vanofanirwa kupiwa zvinovadzivirira pavanenge varikubasa vakarumbidza hurumende yeZimbabwe nekutenda kuisa vatori venhau pavanhu vakatanga kubaiwa nhomba. VaMoyo vatiwo hurumende inofanirwa kuisa mitemo inokurudzira kufambiswa kwemashoko kwakasununguka vakatiwo mitemo irikuda kuiswa yakadai seCybersecurity and data protection Bill inodzorera shure kufambiswa kwemashoko zvakasununguka Mukuru weZimbabwe Association of Community Radio Stations (ZACRAS), Muzvare Vivenne Marara vakurudzirawo hurumende nevatori venhau kuti vawanise veruzhinji ruzivo rwakakwana kuti vatore matanho akakosha muhupenyu vaine ruzivo rwakakwana. Vatori venhau vemuZimbabwe vanotiwo chirwere cheCovid-19 chasiya vazhinji vavo vave parumananzombe sezvo mamwe makambani enhau onetsekana kubhadhara vashandi. Mugwaro ravo rekucherechedza WPFD, Amnesty International yatiwo kumabudazuva nekuchamhembe kweAfrica vatori venhau vari kumbunyikidzwa izvo zvosanganawo nedenda reCovid-19 . Amnesty International yati Zimbabwe irikushungurudzawo vatori venhau kuburikidza nekusungwa pamwe nekukanganiswa pakushanda. Mumwe mutori wenhau wekuManicaland, Sydney Saize akasungwa mugovera achiita basa rake. Asi hurumende iri kuramba mashoko ekuti iri kushungurudza vatori venhau ichiti iri kutoisa mitemo yekurerutsira vatori venhau. Mutevedzeri wegurukota rezvekuburitswa kwemashoko VaKindness Paradza vaudza Studio 7 kuti pane mitemo yakawanda yadzikwa kurerutsira vatori venhau. Asi mumashoko kuvatori venhau, rimwe sangano rinorwira kodzero dzevanhu reZimbabwe Lawyers for Human Rights rinoti hurumende inofanira kumisa tsika yekumbunyikidza kodzero dzevatori venhau sezvo zvichikanganisa nyaya yehutongo hwejekerere. Zuva reWorld Press Freedom Day rinocherechedzwa musi wa 3 Chivabvu gore rega rega uye gore rino ririkucherechedzwa pasi pedingindira rakanangana nekukosha kwekuburitswa kwemashoko kuruzhinji kana kuti “information as a public good."" No media source currently available  "	https://www.voashona.com/a/vatori-venhau-vocherechedza-zuva-rekuremekedzwa-kwekodzero-dzavo-vachiti-muzimbabwe-vari-kushungurudzwa/5876512.html
health	Vagari veKuMasvingo Voronga Kuratidzira neNyaya yeKushaya Mvura Mudzimba	Sangano rinorwira kodzero dzevagari vemuMasvingo, re Masvingo United Residents and Rate Payers Alliance (MURRA) pamwe nesangano rekodzero dzemadzimai, reWomen’s Coalition of Zimbabwe vanyorera kanzuru yeMasvingo gwaro renyunyuto vachiipa mazuva maviri kuti igadzirise dambudziko rekushaikwa kwemvura. Vagari ava vanoti vari kuronga kuratidzira kana kanzuru ikakundikana kugadzirisa dambudziko ravo. Vagari vemunzvimbo dzinogara veruzhinji mudhorobha reMasvingo vave nemavhiki matatu vasina mvura mudzimba dzavo mushure mekufa kwepombi inodhonza mvura kubva mudhamu reMutirikwi. Vachitaura ne Studio 7 nhasi vesangano re Murra pamwe neWomens’Coalition vanoti vakagumbuka zvikuru nekuti kanzuru haisi kuratidza kuita chimbi chimbi nekugadzirisa dambudziko iri. Vati vave kutyira kuti zvirwere zvakaita seCholera neTyphoid zvinogona kubata vagari. Muzvare Eshter Chimanikire vanoona nezve kufambiswa kwemabasa muMurra vanoti vatora danho rekuda kuratidzira nekuti kanzuru iri kutyora kodzero dzevagari dzekuwana mvura nguva dzose. Vagari vazhinji vave kutorarama nekunwa mvura yemumatsime iyo isina kuchena. Kanzuru iri kuyedza kupawo vanhu mvura nemabhauza asi haisikukwana. Vagari vazhinji vanoti vanomukira pakati pehusiku kubata raini pa mabhauza aya ne zvibhorani zvishoma zviri munzvimbo dzavanogara. Muzvare, Joyce Mhungu, sachigaro we Women’s Coalition, mudunhu reMasvingo, vanoti nyaya yekushaikwa kwemvura iri kunyanya kubata madzimai ndosaka vanyorera kanzuru tsamba uye nekubatana nemamwe masangano kuti vazoratidzira kana Kanzuru isina kugadzirisa dambudziko iri muma awa makumi mana nemasere. Asi Meya weMasvingo VaCollen Maboke vanoti yakagadzirisa dambudziko iri vachiti mvura yatotanga kuwanikwa kune dzimwe nzvimbo mudhorobha. Asi vagari vazhinji vanopikisa Meya vachiti munzvimbo dzavo mvura haisati yave kubuda kunyanya vekuRunyararo West, vachiri kungomirira mabhauza nekuenda ku zvibhorani. VaHardlife Tangai nde mumwe mugari ati zviri kutaurwa na Meya hazvisi zvechokwadi. Dhorobha reMasvingo rave kugara richisangana nedambudziko remvura sezvo mishina inopomba mvura ichigara ichingofa. Muna Nyamavhuvhu vagari vakaita mwedzi wose vasina mvura nekusashanda zvakanaka kwemichina iyi.	https://www.voashona.com/a/vagari-vekumasvingo-voronga-kuratidzira-nenyaya-yekushaya-mvura-mudzimba/4665073.html
business	VaBiti Vanoti Kudzika Mutemo weKutara Mitengo Kunoratidza Kuti Njuga dzeHupfumi Dzoremera VaMthuli Ncube	Mutevedzeri wemutungamiri webato rinopikisa reMDC Alliance, VaTendai Biti, avo vakambove gurukota rezvemari, vanoti mutemo wechimbi chimbi wakadzikwa nehurumende wekutara mitengo yezvinhu munongedzo wekuti Zimbabwe yatadza kugadzirisa nyaya dzezvehupfumi. Mashoko aya anopesana nezviri kutaurwa negurukota rezvehupfumi, Muzvinafundo Mthuli Ncube, avo vakaudza vanoita zvekushanyirwa kwenyika svondo rapera kuti hupfumi hwagadzikana uye mutemo uyu unobatsira kuzvisimbaradza. Svondo rapera hurumende yakadzika mutemo wechimbi chimbi kana kuti Presidential Powers (Temporary Measures) (Financial Laws Amendment) Regulations 127 of 2021 unosungira vemabhizimisi vose kuti vatengese zvinhu nemutengo wedhora rekuAmerica wepamusika weReserve Bank of Zimbabwe, RBZ, Foreign Currency Auction kwete pamukoto. Asi mumashoko kuvatori venhau masangano anomirira vemabhizimisi akaita seZimbabwe National Chamber of Commerce, Confederation of Zimbabwe Industries neEmployers Confederation of Zimbabwe anoti mutemo uyu uri kuomesera vemabhizimisi vakawanda sezvo vasiri kukwanisa kuwana mari pamusika weRBZ uyu. VaBiti vanoti vanowiriranawo neveZimbabwe Lawyers for Human Rights vakakwira kudare repamusoro nemusi weChina vachipikisa mutemo mutsva uyu vachiri unotyora bumbiro remutemo. No media source currently available Ko masimba ekuti mutungamiri wenyika adzike mitemo zvechimbi chimbi pasina kuenda kudare reparamende unoshanda sei chaizvo? Gweta VaTinomudaishe Chinyoka avo vanombomirira mutungamiri wenyika, VaEmmerson Mnangagwa, uye vakasarudzwawo nemusi weChina kuva sachigaro webhodhi rePetrotrade rinoona nezvemafuta ekufambisa dzimotokari vanoti hapana chakaipa pamutemo uyu sezvo uchishandiswawo nenyika dzakawanda dzakaita seAmerica sezvo kuenda kudare reparamende kuchigona kutora nguva. No media source currently available  .	https://www.voashona.com/a/vabiti-vanoti-kudzika-mutemo-wekutara-mitengo-kunoratidza-kuti-njuga-dzehupfumi-dzoremera-vamthuli-ncube/5915226.html
politics	Vanoshaya Vanoudza Nhunha Dzavo Mudzimai weMutungamiri eNyika	Vamwe vakwegura nevakaremara vanoti vakatarisana nematambudziko akawanda kusanganisira kutadza kurapwa nekuda kwekushaya mari kunyange hazvo vachifanirwa kubatsira nehurumende. Izvi zvabuda pamusangano pakati pemudzimai wemutungamiri wenyika, Amai Auxillia Mnangagwa, nevamwe vakwegura nevakaremera muBulawayo. Amai Mnangagwa avo vange vachiperekedzwa negurukota rezvemadzimai Amai Sithembiso Nyoni pamwe nevamwe vakuru vakuru vebazi rinoona nezvekugara zvakanaka kwevanhu, kana kuti social welfare, vati vanoda kubatsira kuti vanhu munyika kusanganisira vakwegura pamwe nevakaremara vagare zvakanaka. Amai Mnangagwa vati vange vauya nevakuru vakuru veku social welfare kuzadzikisa chivimbiso chavakaita pavakasangana nevamwe vevakwegura nevakaremara muBulawayo muna Kubvumbi kuti vaizodzokazve vachisangana nevanhu ava vachipa mhinduro kuzvhichemo zvavo. Amai Mnangagwa vakurudzira vanhukadzi kuti vashandise mukana wekuvhurwa kwakaitwa bhanga remadzimai kuti vawane mari yekuzvisimudzira vachiti bhanga iri hariite zverusarura kuvanhukadzi vanenge vachida kuwana rubatsiro kwariri. Amai Mnanagwa vapa rubatsiro rwunosanganisira magumbeze, shuga pamwe nemupunga kune vakwegura nevakaremara. Mumwe wevakaremara auya pamusangano uyu, uyo asina kuda kudomwa nezita kana kubuda pamhepo ati anoona sekuti musangano waitwa naAmai Mnangagwa inzira yekutsvaga nayo rutsigiro kubato reZanu PF pamberi pesarudzo vachibata vanhu kumeso kuti vachagadzirisa matambudziko anosangana nevakaremara pasina zvakati tsvikiti zvinobuda. Muzvare Chipo Matanganyidze vati kunyange hazvo vachinzi vanofanirwa kurapwa vachibatsirwa nehurumende, vakwegura nevakaremara vanotadza kuenda kuzvipatara nekuti vanenge vasina mari yekunyoresa inodiwa. Amai Sylvia Nyakudziwanza vati vafara kuti Amai Mnangagwa vauya kuzosangana nevakwegura nevakaremara. Vaudza Studio 7 kuti vakwegura vakawanda vari kutarisana nedambudziko rekushaya mari uye vanozonyanya kuomerwa sezvo vasisina simba rekuita mamwe mabasa angavawanise chauviri. Vamwe vevakaremara vakurudzirawo hurumende kuti iite kuti zvinhu zvakasiyana-siyana zvavanoshandisa zvitengwe kunze kwenyika vasingabhadhariswe mitero yakakura yekuzvipinza munyika. No media source currently available 	https://www.voashona.com/a/zimbabwe-first-lady-told-problems-facing-the-elderly-and-vulnarable/4478629.html
sports	‘dembare hainyure’	  MUTAMBI weDynamos FC, Kudzanayi Dhemere, anotsidza kuti iye pamwe nevamwe vatambi vechikwata ichi vachasunga dzisimbe kuti DeMbare “isanyure” mwaka uno.   Masvondo adarika chikwata ichi change chichinyombwa nevatsigiri vezvimwe zvikwata nekudzikira kwachaita zvasvika pakuchiona chichirwira kuti chisaburitswe muligi reCastle Premiership.   Mwaka uno, tariro huru yaive kuDeMbare iyo yakapedza iri pechiri gore radarika asi zvakaenda nepamwe sezvo chikwata ichi chiri kutatarika zvikuru nekuda kwezvikonzero zvakasiyana.   DeMbare parizvino yasarirwa nemitambo minomwe uye iri kufanirwa kuhwina yese kana ichida kuramba iri muCastle Premiership asi mitambo yacho haina kumbochipa sezvo vhiki rino ichasangana neFC Platinum kuMandava Stadium, kuZvishavane.   Asi sekutaura kwaDhemere anoti hakuna gomo risingakwirike.   “Zvinhu zvinoenda nepamwe asi tiri kuramba takashinga, tichirwa semvumba kuti tirambe tiri muCastle Premiership.   “Tiri Dynamos isu chikwata chikuru munhabvu yemuno uye chine nhoroondo huru panyaya dzenhabvu. Saka hatimbosiye chikwata chedu chichinyura, kwete tinoramba. Kunyangwe zviome sei tinoramba tichishanda nesimba kuti tifadze vatsigiri vedu,” anodaro Dhemere.    Pakutanga kwemwaka uno, zvikuru zvaitarisirwa kubva kuna Dhemere uyo akambotamba nhabvu yainwisa mvura izvo zvakamuona achibatsira DeMbare kuhwina mukombe weZNA Charity Shield apo yakakunda CAPS UNITED kusemi-fainari uye neHighlanders mufainari yemutambo uyu.    Mumitambo miviri iyi, Dhemere aitamba nhabvu kunge akasvikirwa sezvo akanwisa mune yese.   Asi, mumwaka wegore rino mutambi uyu akwanisa kunwisa kaviri chete.    “Ini hangu handisi kufara nematambiro andaita, ndinoziva kuti ndogona kutamba zvepamusoro kudarika zvandaita mwaka uno asi ndichiri kukura uye ndichiri kudzidza.   “Asi ndikaramba ndichishanda nesimba pamwe nechikwata changu tinoziva kuti tinosimuka zvakare,” anodaro Dhemere.   Maneja weDeMbare, Richard Chihoro, svondo rapera akabuda pachena kuti chikwata chake chiri kutatarika mwaka uno zvichitevera kubva kwakaita Christian ‘Ntouba’ Epoupa uyo aichitungamira mukurwira mukombe uye ndiye aive top goal scorer kuDynamos apo akanwisa ka12.   Kubva kwaEpoupa kuri kuonekwa mwaka uno sezvo mutambi ari kutungamira pakunwisa kuDeMbare ndiQuality Kadzange uyo angokwanisa kunwisa katanhatu chete mumitambo yePSL.	https://www.kwayedza.co.zw/dembare-hainyure/
sports	Malawi yapinda mu’Round of 16′	  APO maWarriors ari kudzoka kumusha mushure mekuburitswa mumutambo weAFCON, zvimwe zvikwata zvainge zviri muboka rimwe chete nechikwata chenyika ichi reGroup B zvinoti Malawi, Guinea neSenegal zvose zvabudirira kuenda muRound of 16 yemakwikwi aya.   Malawi yabudirira kuenda muRound of 16 zvichitevera kukunda kwayakaita Zimbabwe apo yakahwina 2-1 nemusi weChishanu svondo radarika uye nekuita mangange 0-0 neSenegal mumutambo uyo yakapotsa nepadiki yahwina apo yakazonyimwa pena mushure mekupindira kweVideo Assistant Referee (VAR).   CAF yazivisa nezvekubudirira kweMalawi kuenda kuRound of 16 apo yanyora padandemutande rayo reTwitter ichiti, “Nhoroondo. Chikwata cheMalawi chabudirira kuenda ku#TotalEnergiesAFCON knockout stages kekutanga munhoroondo yacho. Izuva rakakosha zvikuru kunyika yose.”   MaWarriors – ayo akapedza ari pasi muboka rawo – ane zvibodzwa zvitatu uye ari kutarisirwa kusvika munyika achibva kuCameroon.	https://www.kwayedza.co.zw/malawi-yapinda-muround-of-16/
business	Vanotengesera Mumigwagwa muBulawayo Vozeya reMangwana Ravo	Vamwe vanorarama nekutengesa muBulawayo vanoti vanoda kuti kanzuru iwedzere nguva yayakavapa yekuti vabve pane imwe nzvimbo yavari kutengesera kuitira kuti vawane nguva yakakwana yekuenda kunzvimbo itsva dzavanofanirwa kutengesera vari. Izvi zvabuda pamusangano waitwa nevamwe vevanotengesa paGodini. Vanhu ava vakapiwa kusvika pakupera kwemwedzi uno kuti vabve panzvimbo iyi apo pari kuda kuvakirwa nzvimbo inenge iine zvitoro nemahofisi ichange ichinzi EGodini Mall. Kambani inofanirwa kuvaka nzvimbo iyi inofanirwa kutanga basa musi wa 1 Kurume, svondo rinouya. Murongi wemabasa muBulawayo Upcoming Traders Association, VaVincent Donga, vanoti vaita musangano nekanzuru yeguta reBulawayo vachiiudza kuti vanoda kuwedzerwa mazuva. Mumwe wevanotengesa paGodini, Amai Sekai Ndlovu, vabvuma kuti kanzuru yaive yavaudza kuti vanofanirwa kubva panzvimbo iyi uye kuti vakaudzwa nzvimbo itsva kwavari kufanirwa kunotengesera vari. Asi vati vane kushushikana nekubva panzvimbo iyi nekuti vave nenguva vachitengesera ipapo uyewo havana chokwadi chekuti kwavanonzi vaende kwacho vachange vachiwana vanhu vanovatenga vakawanda here sevavaichiwana paGodini. Munyori mukuru weBulawayo Upcoming Traders Association, VaDumisani Ncube, vatsigira kuti vanotengesera paGodini vanoda kuwedzerwa nguva yekubva panzvimbo iyi nekuti vakanonoka kuudzwa kuti vanofanirwa kubva. Vati sezvo kutengesa kuri iko kunopa raramo kuvanhu ava, kubviswa kwavo hakufanirwe kuti kuitwe zvechimbi-chimbi. Studio7 haina kukwanisa kunzwa kubva kumutauriri wekanzuru, Amai Nesisa Mpofu, kana kubva kuna meya, VaMartin Moyo, sezvo vange vachinzi vari mumusangano. Asi kanzuru yakazivisa gore rakapera nezvekuvakwa kweGodini Mall uye kuti vanotengesa vari panzvimbo iyi vaizofanirwa kubva. Kana yapera kuvakwa EGodini Mall inonzi ichavewo nenzvimbo itsva yevanorarama nekutengesa zvinhu zvakasiyana-siyana. Nzvimbo yeEGodini Mall inotarisira kuvakwa nemari inosvika mamiriyoni makumi matanhatu emadhora. No media source currently available 	https://www.voashona.com/a/zimbabwe-bulawayo-vendors-ponder-their-future/4268169.html
business	America Inoti Zimbabwe Haisi Kujekesa Mashandisirwo eMari dzeHurumende neKupihwa kweMarezinesi eZvicherwa	Gwaro raburitswa nebazi rehurumende yeAmerica rinoona nezvekudyidzana nedzimwe nyika kana kuti State Department rinoratidza kuti hurumende dzinoshandisa mari yeruzhinji zviri pachena here pamwe nekuti dzinopa sei marezinesi ezvicherwa rinoratidza kuti kunyangwe zvazvo Zimbabwe ichinzi yakaedza zvichienzaniswa negore rapera, haisati yasvika panotarisirwa. Gwaro raburitswa nebazi rehurumende yeAmerica rinoona nezvekudyidzana nedzimwe nyika, kana kuti State Department iri rinoratidza kuti Zimbabwe iri panyika makumi matanhatu nepfumbamwe dzinonzi hadzisati dzoratidza pachena mashandisirwo emari yehurumende . Asi panyika idziwo Zimbabwe iripanyika makumi maviri nenomwe dzinonzi zvichienzaniswa negore rapera dzirikuvavarira kuita zvinhu zvavo pachena. Kuti nyika inzi inoshandisa mari pachena inenge ichizivisa veruzhinji hurongwa hwemari kusanganisira mashandisirwo nekuwana mari kunoita mapazi nemakambani ehurumende. Nyika inonziwo yakachena kana hurumende ichibudisa pachena magwaro anechekuita nekupiwa kwemarezinesi ezvicherwa pamwe nekuti vanenge vawana marezinesi awa vaawana sei. Vachitaura nezvegwaro iri, Amai Megg Riggs vanoshanda kumuzinda weAmerica muZimbabwe vati gwaro ravo regore rino rinoratidza kuti Zimbabwe yakaedzesera zvichienzaniswa negore rapera kuratidza mashandisirwo emari munyika asi vachiti izvi hazvina kukwana. Amai Riggs vati Zimbabwe yakabudisa pachena hurongwa hwebhajeti pamwe nekushandiswa kwemari. Vatiwo hurumende yeZimbabwe yakakwanisawo kuwanisa ruzivo rwezvekushandiswa kwemari kuneveruzhinji pamwe nekuzivisawo zvimwe zvezvikwereti zvinenyika. Asi Amai Riggs vati Zimbabwe yakakundikanawo kuzivisa zvikwereti zvine makambani ehurumende pamwe nemari inowanikwa nemakambani awa. Amai Riggs vatiwo Zimbabwe haisiwo kuzivisa pachena veruzhinji kuwaniswa kwemarezinesi ezvezvicherwa. Hatina kukwanisa kunzwa kubva kubazi rezvezvicherwa kuti tinzwe maonero avo nezvekupiwa kwemarezinesi ezvezvicherwa sezvo tatadza kubata gurukota rebazi iri VaWinston Chitando. Patafonera mutevedzeri waVaChitando Va Polite Kambamura vaudza Studio 7 kuti vanga vachazotaura nesu kana vasununguka asi vanga vasati vatibata pataenda pamhepo. Tatadzawo kubata gurukota rinoona nezvemari VaMthuli Ncube. Vanoona nezvekuburitswa kwemashoko kubato reZANU PF vanga vasatiwo vapindura mibvunzo yedu pataenda pamhepo. Asi mukuru wesangano rinorwira kuchengetedzwa kwezvivanikwa munyika, reCentre for Natural Resource Governance, VaFari Maguwu vati nyaya yezvezvicherwa muZimbabwe haibudiswi pachena vachiti kurudziro yavo kuhurumende kuti ibudise ruzivo urwu pachena. Gwaro iri rakaongorora nyika dzinosvika zana nemakumi mana neimwe idzo dzinowana mari yerubatsiro kubva kuhurumende yeAmerica. Zimbabwe nedzimwe nyika dzemuAfrica dzakadai se Algeria , Angola, Lesotho, Liberia ,Malawi Mozambique nedzimwewo hadzisati dzasadzikisa zvinotarisirwa. Gwaro iri rinotiwo dzimwe nyika dzemuAfrica dzakadai se Botswana, The Gambia, Ghana, Nigeria, South Africa, Kenya nedzimwewo dzakachena panyaya dzekufambiswa kwemari. No media source currently available 	https://www.voashona.com/a/6745141.html
sports	‘Ngatichitarisai AFCON’	  SHASHA yakambonetsa munhabvu iri mubati wepagedhi weRio Tinto nemaWarriors — Raphael Phiri — inoti yave nguva yekutanga kuvaka chikwata chakasimba chichanomirira nyika kumutambo weAfrica Cup of Nations (AFCON) kuCameroon gore rinotevera.   Zvichitevera kukundwa kwakaitwa maWarriors neGhana mumitambo miviri yadarika, inoti 3-1 kuGhana ne1-0 muno nemusi weChipiri, mukana wemaWarriors wekuramba vachirwira kuenda kuQatar World Cup wakabva wapera.   Chikwata chenyika ichi pari zvino changokwanisa kuwana chibodzwa chimwechete kubva mumitambo mina zvekuti kunyangwe chikahwina mitambo miviri yasara, hapana zvazvichashandura.   Muhurukuro neKwayedza, Phiri anoti murairidzi wemaWarriors — Norman Mapeza — anofanirwa kushandisa mitambo miviri yasara yechikwata chake muboka reGroup G, iyo ichatambwa munaMbudzi, neSouth Africa uye neEthiopia kugadzirira kuenda kuCameroon.   “Isu senyika zvekufunga kuenda kuWorld Cup zvichiri kure nesu nekuti hatisati tambotora mikombe mikuru yakaita seAFCON asi tinofunga zvekuenda kuWorld Cup.   “Ngatitange tambotsviriridza muno muAfrica nekunetsa kuAFCON pamwe nekukunda zvikwata zvikuru zvakaita seGhana, ndiko kuti tigotange kufunga zveWorld Cup nekuti uko kunoenda shasha. Taenda kuAFCON kakawanda chaizvo asi hapana zvatamboita zvinobatika taenda ikoko.   “Kazhinji tinogara tichingochema-chema tichiti hatiwane mitambo yehushamwari yekugadzirira, miviri yasara ngatiishandise kuita gadziriro dzedu nekuvaka chikwata chedu,” anodaro Phiri. Jimmy Cliff, sezita raPhiri remadunhurirwa iro aizivikanwa naro munhabvu, anoti zvakakosha kuti chikwata chemaWarrioirs chivakwe patsva chiine vatambi vechidiki.   Anoti vatambi vakaita saBrendan Galloway naJordan Zemura vachiri vadiki uye remangwana ravo rakajeka.   “Tine vatambi vakawanda vechidiki, ngavashevedzwe chikwata chemaWarriors chovakwa kubva pavatambi ava. Ngatisangorambe tichingoshevedza madhara chete nekuti vapera, pave kudiwa vechidiki kuti vatakure chikwata ichi kuenda mberi,” anodaro Phiri.   Kubva asendeka shangu dzenhabvu, Phiri ave kuita basa rekurairidza mutambo uyu izvo zvakamuona achirairidza zvikwata zvinosanganisira Golden Valley iyo yaikwikwidza muDivision One.   Pari zvino akavamba chikwata chake cheEiffel Flats United icho chiri kukwikwidza muDivision Two. Zvakadaro, sachigaro wesangano reFriends of the Warriors – Edward Chimedza – anotsinhira mashoko aPhiri achiti maWarriors anofanirwa kushandisa mitambo miviri yasara kuvaka chikwata chichaenda kuAFCON.   “Yave nguva yekutanga gadziriro dzekuenda kuAFCON, mitambo miviri yasara ngaishandiswe kuvaka chikwata chedu chakasimba.   “Zifa ngaipe Norman Mapeza rutsigiro rwose kuti avake chikwata chake chakasimba. Iye zvino haisi nguva yekungoshandura-shandura varairidzi pose pose, tinoda kuti pave nemurairidzi wavanopa kana kondirakiti yemakore mashanu anyatsoshanda kuvaka chikwata chakasimba chaicho,” anodaro Chimedza.	https://www.kwayedza.co.zw/ngatichitarisai-afcon/
sports	Murairidzi mutsva wemaWarriors nhasi: ZIFA	  MUTUNGAMIRI wesangano reZimbabwe Football Association (ZIFA) – Felton Kamambo – anoti murairidzi mutsva wechikwata chenyika chemaWarriors ari kugadzwa nhasi kuti ambofanobata chigaro chakasiiwa naZdravko ‘Loga’ Logarusic mushure mekunge vapedza kuita hurukuro naye.   Zvichitevera kudzinga kwavakaita basa Loga nemusi weSvondo, Kamambo audza Kwayedza kuti vari mushishi kuita hurukuro nevarairidzi vachitsvaga anombofanobata basa iri kwekanguva kadiki.   “Tiri pakati pekuita hurukuro iye zvino nevarairidzi vakasiyana apo tiri kutsvaga wekufanopa basa iri. Asi nhasi tichazivisa kuti ndiani murairidzi mutsva wemaWarriors.   “Handisati ndave kukwanisa kutaura zita rake iye zvino kuti ndiyani sezvo tichiri pakati pekutaurirana, saka kana tawirirana tozozivisa nyika yose.   “Murairidzi uyu toda kuti zvizivikanwe kuti achange akafanobata chigaro ichi, apo isu tichitsvaga watichazopa basa iri kuti agotsive Loga,” anodaro Kamambo.   Loga akadzingwa basa musi weSvondo wadarika mushure mekunge atadza basa. Akarairidza maWarriors mitambo 14 ndokukundwa misere, akaita mangange mishanu ndokungohwina mumwe chete.	https://www.kwayedza.co.zw/murairidzi-mutsva-wemawarriors-nhasi-zifa/
politics	Vanhu Vanyoresa kuVhota Vodarika Mamiriyoni Mashanu neZana reZviuru	Boka reZimbabwe Electoral Commission, ZEC, rinoti huwandu hwevanhu vanyoresa kuvhota kusvika pakupera kwezuva nezuro Svondo Ndira 29 2018, hwakasvika pa 5, 125, 631. Huwandu uhwu hunosanganisira vanhu vakanyoresa kubva pakaparurwa chirongwa ichi muna Gunyana gore rapera. Huwandu uhwu ndehwe vanhu vanotarisirwa kunyoresa kuvhota, vanenge vasvitsa makore gumi nemasere ekuberekwa, vari zvizvarwa zveZimbabwe. Kunyange hazvo vaimbonzi havakwanisi kunyoresa kuvhota, avo vanonzi vane vabereki vekunze kwenyika, vachinzi vanyorese, zvinonzi pachine huwandu hwevanhu vari kudzorwa nekuda kwekusave nezvinodiwa zvakakwana, zvakaita sehumbowo hwepavanogara, kana zvitupa. Asi ZEC inoti dambudziko iri riri kugadziriswa kuburikidza nedzidziso dziri kupiwa veruzhinji. Boka iri riri kukurudzirawo vanhu kuti vatevere zvinodiwa uye kuti vaunganidze zvinodiwa izvi vasati vaenda kunonyoresa kuvhota. Nyanzvi mune zvematongerwo enyika vachishanda vakazvimirira, Doctor Wangu Mazodze, vanoti kunyange hazvo huwandu uhwu hwakakosha nekuti hwadarika paitarisirwa neZEC, pachine matambudziko ari kusanganikwa nawo nevanhu mumatunhu akasiyanasiyana. No media source currently available 	https://www.voashona.com/a/zimbabwe-human-rights-politics-bvr-mazodze/4229140.html
politics	Bato reCCC Rinoti Mutumbi weNhengo Yaro, Muzvare Moreblessing Ali, Wawanikwa Wakakandwa muTsime kuNyatsime.	Bato reCitizens Coalition for Change rinoti mutumbi wemunhukadzi waburitswa nemapurisa kubva mune rimwe tsime kuNyatsime kuChitungwiza waonekwa kuti ndewenhengo yaro, Muzvare Moreblessing Ali, avo vakatsakatika musi wa 24 Chivabvu unove mwedzi wapera. Izvi zvatsinhirwawo nemutauriri wemapurisa Assistant Commissioer Paul Nyathi, avo vazivisa vatori venhau kuburikidza negwaro ravaburitsa kuti pane mutumbi wakachekwachekwa wawanikwa wakakandwa mutsime papurazi reDenota Farm riri pasi peBeatrice. VaNyathi vati mutumbi uyu watanga kuonekwa naAmai Linnah Mukandi (57), vanove amai vemurume ari kufungidzirwa kuti ndiye akaponda Muzvare Ali, Pius Jamba. Vatiwo mapurisa azivisa mhuri yaMuzvare Ali, uye vari mushishi kuti vanyatsoongorora nekuzivisisa nezvemutumbi uyu. VaNyathi vayambirawo vezvematongerwo enyika kuti vasakanganisa kuferefetwa kwenyaya iyi vachitiwo vari mushishi kutsvaga Jamba. Kanzura vekuChitungwiza vari nhengo yebato reCitizen’s Coalition for Change, VaMusa Makweza, vaudza Studio 7 kuti mutumbi waburitswa mutsime uyu ndewaMuzvare Ali. VaMakweza vati sezvo zvinhu izvi zvaitika kumadeuka kwezuva, vanga vasati vagara pasi sebato kuti varonge matanho ekutora. Mutauriri webato reCCC, Muzvare Fadzayi Mahere vanyorawo padandemutande reTwitter vachiti boka ravo rezvekuchengetedzwa kwebato pamwe nehutungamiri hwavo muChitungwiza vari kushanda pamwe nemapurisa, uye vave kumirira gwaro riri pamutemo rinobva kumapurisa pamusoro pekushaya kwaMuzvare Ali. Kutsakatika kwaMuzvare Ali kunonzi nevamwe kune chekuita nezvematongerwo enyika, asi mapurisa achiti Muzvare Ali vakazvuzvurudzwa nemumwe wavo wavaimbofambidzana naye, Pius Jamba, kubva pane imwe nzvimbo inotandarirwa makare muNyatsime mushure mekunge vanetsana uye hapana akazovaona zvakare. Gweta riri kumirira mhuri yekwaAli panyaya iyi, uye vari mumiriri weSt. Mary’s muparamende, VaJob Sikhala, vatiwo timbopa nguva kune mapurisa vaite basa ravovachitiwo tizovabata pashure. No media source currently available	https://www.voashona.com/a/6613375.html
health	Vanhu Makumi Matanhatu neVapfumbamwe Vofa neCovid-19 muNyika	Huwandu hwevanhu vafa nechirwere cheCovid-19 munyika huri kuramba huchikwira mushure mekunge vamwe vanhu vaviri vashaya vari muzvipatara kuBulawayo. Vanhu vafa nechirwere ichi kusvika parizvino vasvika zviuru makumi matanhatu nevapfumbabwe kana kuti 69. Nemusi weMugovera kwakaita huwandu hunotyisa hwevanhu vakabatwa nechirwere ichi apo vanhu mazana mana nemakumi mapfumbamwe kana kuti 490 vakabatwa nechirwere ichi mushure mekunge vavhenekwa. Pavanhu vose ava kunze kwevashanu chete, vamwe vose vakabatwa nechirwere ichi munyika. Nyanzvi munyaya dzezvehutano Dr Brighton Chireka vanoti zviri pachena kuti chirwere chadzika midzi munyika. No media source currently available Vanhu vavhenekwa chirwere ichi munyika vadarika zviuru zana nemakumi matatu nevaviri kana kuti 132, 000. Vanhu vabatwa nechirwere ichi vasvika zviuru zvitatu nemazana matanhatu nemakumi mashanu nemapfumbamwe kana kuti 3,659. Pavanhu vashaya, Harare ndiyo ine vakawandisa vanosvka makumi matatu nemumwe ichiteverwa neBulawayo ine makumi maviri. Pamatunhu ose emunyika, Masvingo chete ndiro dunhu risina kana munhu mumwe chete ashaya. Tichiri panyaya iyi, kunyangwe hazvo zvinhu zvasvika pakaipisisa panyaya yerkupararira kwechirwere checoronavirus, kuramwa mabasa kwevashandi vemuzvipatara kusanganisira vakoti navanachiremba kwave mumwedzi weChipiri kuri kuenderera mberi. Nemusi weChishanu mutungamiri wenyika VaEmmerson Mnangagwa vachitaura kumarinda eHeroes Acre pakuvigwa kwegamba renyika VaPerrance Shiri vakakumbira vanachiremba kuti vadzokere kumabasa sevanhu vane chido chenyika yavo pamoyo. Vakati hurumende iri kuteerera zvichemo zvavo asi hazvifanire kugadziriswa vanhu vachifa. Asi mutauriri wesangano ravanachiremba vakuru reSenior Hospital Doctors Association Dr Aaron Musara vanoti hurumende haina kana kubvira yataura navo kubva zvavatangawo kuramwa mabasa nemusi weChina. Mutungamiri weZimbabwe Nurses Association VaEnoch Dongo vanotiwo kuramwa mabasa kuri kuendera mberi nekuti zvichemo zvavo hazvisi kugadziriswa. No media source currently available Hatina kukwanisa kubata vakafanobata chigaro chegurukota rezvehutano VaAmon Murwira sezvo vange vasiri kudaira nharembozha yavo asi ivo negurukota rezvemari VaMthuli Ncube vakambovimbisa kugadzirisa nyaya yekuramwa mabasa kwevashandi vemuzvipatara. Zvichakadaro, mashoko atumirwa Studio 7 neAfrican Union achibva kuAfrica Centers for Disease Control and Prevention anoratidza kuti vanhu vanodarika zviuru mazana mapfumbamwe nemakumi mana nevana kana kuti 944, 000 vabatwa nechirwere cheCovid-19 muAfrica. Vafa vadarika zviuru gumi nezvipfumbamwe zvine mazana mapfumbamawe nemakumi maviri kana kuti 19, 920. Vapora vadarika zviuru mazana matanhatu nezviviri kana kuti 602, 000. Huwandu hwevanhu vabatwa nechirwere checoronavirus pasi rose hwadarika mamiriyoni gumi memanomwe ane zviuru mazana mashanu kana kuti 17, 5 million. Johns Hopkins University yemuAmerica iyo iri kuongorora kupararira kwechirwere ichi pasi rose inoti muAmerica ndimo mune vanhu vakawandisa vabatwa nekufa nechirwere ichi. Vanhu vafa nechirwere ichi muAmerica vadarika zviuru zana ne makumi shanu nenomwe kana kuti 154, 000. Pasi rose vanhu vafa nechirwere ichi vadarika zviuru mazana matanhatu nemakumi masere nemashanu kana kuti 685,000.  Vapora pasi rose vachidarika mamiriyoni gumi nezviuru mazana mashanu kana kuti 10,5 million.	https://www.voashona.com/a/vanhu-makumi-matanhatu-nevapfumbamwe-vofa-necovid-19-munyika/5527556.html
business	Inflation Yokwira Zvisati Zvamboonekwa Mumakore Gumi Apfuura	Zimbabwe National Statistics Agency kana kuti Zimstats inoti inflation yemunyika yakwira kusvika pazvikamu makumi matatu nechiga chimwe kubva muzana kana kuti 31.01% kubva pazvikamu makumi maviri nezviga makumi masere nemashanu kubva muzana kana kuti 20, 85%. Aka ndekekutanga mitengo yezvinhu kukwira zvakadai mukati memakore gumi. Zimstats inoti mitengo yezvinhu zvakaita sechingwa, zvinwiwa nehembe ndizvo zvapa kuti mitengo yezvinhu ikwire. Nyanzvi munyaya dzezvehupfumi Doctor Godfrey Kanyenze vanotungamira sangano reLabour and Economic Development Research Institute of Zimbabwe. No media source currently available  	https://www.voashona.com/a/inflation-yokwira-zvisati-zvamboonekwa-mumakore-gumi-apfuura/4704463.html
health	VanaChiremba Vanorwira Kodzero dzeVanhu Voramba Kuti Typhoid Iri Kudzikira muNyika	Sangano ranachiremba vanorwira kodzero dzevanhu, reZimbabwe Association of Doctors for Human Rights rinoti kunyange hazvo hurumende ichiti chirwere chemanyoka cheTyphoid chadzikira, humbowo hunoratidza kuti chirwere ichi chakateshera muguta reHarare nenzvimbo zhinji munyika. Vachitaura mushure mekuenda kuchipatara cheBeatrice Infecttious Hospital muHarare uko kuri kurapwa vanhu vanfungidzirwa kuti vanetyphoid, gurukota rinoona nezvehutano Dr David Parirenyatwa vakati kanzuru yeHarare pamwe nebazi ravo vakamisa kupararira kwechirwere ichi. Vakati pavanhu makumi mashanu vanofungidzirwa kuti vane typhoid kuchipatara ichi vazhinji vacho vaibva kuMbare uko kwashaya mwana ane makore gumi nematatu nechirwere ichi musi weKimusi. Asi munyori mukuru weZimbabwe Association of Doctors for Human Rights Dr Evans Masitara vati pane vanhu vakawanda zvikuru vari kubatwa neTyphoid muHarare nedzimwe nzvimbo munyika. VaMasitara vati vanhu vakawanda vari kuenda kuzvipatara zvakazvimirira uye vane humbowo hwekuti nyaya yetyphoid haizi kutaurwa nemazvo nebazi rezvehutano. Vanotiwo zvinosuwisa kuti vanhu vari kurwara nechirwere chinokwanisa kudzivirirwa uyewo vati vese vari kubata nezvirwere zvemanyoka vanofanira kuendesa kanzuru yeHarare nedzimwe dziri munzvimbo dzavanogara kumatare kuti varapwe pachena vachiti makunzuru ndiwo anebasa rekuona kuti vanhu vawana mvura yakachena uyewo kuti marara atakurwa. Asi mutauririri we kanzuru yeHarare, VaMichael Chideme vanoti kanzuru yavo iri kurapa vanhu vese vane zvirwere zvemayoka pachena. Humbowo kubva kubazi rezvehutano hunoratidzawo kuti mwedzi uno chete pane vanhu vanodarika zviuru gumi vakabatwa nezvirwere zvemanyoka munyika yese uye pane vanhu vana vakatofa nekuda kwezvirwere izvi munyika yese. Zvirwere izvi zvakwanda kuMashonaland Central neManicaland kozotiwo Mashonaland West, Harare neBulawayo. No media source currently available  	https://www.voashona.com/a/zimbabwe-hutano/3655766.html
health	Vanorarama neHIV Vogunun'una Kunzi Vari Kuonekwa seVakatopara Mhaka	Nyanzvi dzemitemo dzinoti dziri kushushikana nekuwanda kwenyaya dzinonzi dzine chekuita nekupomerwa dzimhosva kwevanhu vanorarama ne HIV munyika dzakawanda, kusanganisira united states. Izvi zvinonzi zvabuda kumusangano weInternational Aids Conference uri kuitirwa kuDurban, kuSouth Africa. Zvinonzi kunyange hazvo kusina mutemo unozivikanwa unoti imhosva kuti munhu ave neHIV, magweta anorwira kodzero dzevanhu akawanda anonzi ati vanorarama nemukondombera vakawanda vanoonekwa sevanhu vakatopara mhosva. Bazi reU.S Centers for Disease Control and Prevention gore rapera rakazivisa kuti matunhu makumi maviri nemana emuAmerica anoda kuti vanhu vanoziva pavamire panyaya dzeHIV kuti vaudze vavanodana navo. Apo hupfumi hwepasi rose huri kudzikira, hurombo hunonzi hwabatawo vanhu munyika dzakawanda, izvo zvomanikidza madzimai akawanda kupinda mune zvechipfambi kuti vararame. Asi madzimai aya ari kugunin’una kuti vanoonekwa sevanhu vane mhosva, izvo zvinovasiya pamhene mune zvinhu zvakawanda zvinosanganisira kubata zvirwere zvepabonde neHIV/Aids.	https://www.voashona.com/a/zimbabwe-politics-health-hiv-conference-criminalisation/3426037.html
health	Vanhu Gumi neVatatu (13) Vofa neCovid-19 Mukutanga kweGore ra2022	Bazi rezvehutano rinoti mukutanga kwegore ra2022, vanhu gumi nevatatu vakafa nechirwere cheCovid-19 zvasiya vafa nechirwere icho kubva zvachatanga kupararira muna 2019 vave zviuru zvishanu negumi nevanomwe kana kuti 5 017. Vanhu mazana mapfumbamwe nemakumi mashanu nevashanu kana kuti 955 vakabatwa nechirwere ichi nezuro zvasiya vabatwa nacho vave mazana maviri ezviuru negumi nevana ane mazana maviri negumi nevana kana kuti 214 214. Vanhu vabayiwa nhomba yekutanga vave mamiriyoni mana nezviuru zana nemakumi maviri nemapfumbamwe zvine mazana mapfumbamwe nemakumi mashanu nemaviri kana kuti 4 129 952. Vanhu vabayiwa nhomba kaviri vave mamiriyoni matatu nezviuru zana nemakumi mana zvine mazana matatu nemakumi mana nemashanu kana kuti 3 140, 345. Vanhu vabayiwa nhomba katatu zvikuru vanoshanda muzvipatara, vakwegura nevamwe vane zvirwere zvinovaisa munjodzi yekurwara zvakaipisisa vakabatwa nechirwere ichi vave zviuru zvishanu nemazana matanhatu nemakumi maviri nematatu kana kuti 5, 623. Bazi rezvehutano rine hurongwa hqwekubaya vanhu mamimiriyoni gumi nhomba kuti inyatsoshande zvakanaka. Hurongwa hwaivepo hwaive hwekuti izvi zviitwe mukupera kwaZvita gore rapera asi hazvina kubudirira.	https://www.voashona.com/a/vanhu-gumi-nevatatu-(13)-vofa-necovid-19-mukutanga-kwegore-ra2022/6378782.html
business	VaChinamasa Vanotura Bhajeti re$4,1 Billion Kuti Ritambirwe neParamende	Gurukota rezvemari, VaPatrick Chinamasa, vaparura neChina bhajeti regore rinouya remabhiriyoni mazana mashanu ezviuru zvemadhora. VaChinamasa vanoti zvikamu makumi masere nezviviri kubva muzana zvemari iyi zvichashandiswa pamihoro yevashandi vehurumende. Vati izvi zvinoreva kuti hurumende inosara isina mari yekawanda yekushandisa kuita mamwe mabasa ayo akakosha. Vachitura muparamende hurongwa hwavari kuda kuti hushandiswe pamari yehurumende gore rinouya, Chinamasa vati hupfumi hwenyika hauna kumira zvakanaka uye bhajeti iri harina kunyanyosiyana nere gore rino. Semaonero avo, VaChinamasa vati izvi zvinoreva kuti hupfumi hwenyika hausi kufamba zvakanaka. Vati mari zhinji ichaunganidzwa nehurumende ichaenda kumihoro yevashandi vayo uye izvi zvinoreva kuti hurumende ichange ichibhadhara vashandi vanenge vasingaite basa sezvo pasina mari yekuitisa mabasa anodiwa nehurumende. VaChinamasa vati kunze kwemari yavari kutarisira kuwana kubva kumitero, vanotarisira kuwana mari ingangosvika bhiriyoni remadhora sezvikwereti pamwe nerubatsiro runobva kune dzimwe nyika. Vati sezvo hupfumi hwenyika husiri kufamba zvakanaka, zvakakosha kuti bhajeti ravo rironge hwaro hwekuti makambani avhure uye kuti nyika ikwanise kukwezva makambani ekunze. Vanoti pari zvino nyika iri kutenga zvinhu zvakawanda kubva kunze kudarika zvairi kutengesa. Vatiwo zvizhinji zviri kutengwa kunze zvinogona kugadzirwa munyika. Nekuda kwaizvovo, VaChinamasa vati makambani achange achitengesa zvinhu kunze zvakanyanya achabvisa mitero inenge iri pasi pasi. Vatiwo kunyange hazvo vari kushanda nemabhanga ekunze akaita seInternational Monetary Fund mukugadzirisa nyaya yezvikwereti, hurumende yavewo nehwaro hwekugadzirisa nyaya iyi. Zimbabwe ine zvikwereti zvekunze zvinosvika mabhiriyoni masere emadhora ekunze. Vatiwo mutemo wekupa masimba ehupfumi kuvatema vemuno unofanira kujekeswa kuitira kuti vekunze vakwanise kuzotanga mabhizimisi muZimbabwe. VaChinamasa vanoti vanoda kutanga mabhizimisi munyika vanofanira kutaurirana nebazi rinoona nezvevechidiki nezvekupa masimba ehupfumi kuvatema kuti vajekeserwe kuti mutemo uyu unofamba sei. Vati izvi zvakakosha sezvo makambani emunyika ari kuvhara. Vatiwo kubva muna 2011 kusvika gore rino, makambani anodarika zviuru zvina nemazana matanhatu akavhara, ukuwo vashandi vanodarika zviuru makumi mashanu nezvishanu, vakarasikirwa nemabasa. VaChinamasa vatiwo vashandi vanotambira mari isingadariki mazana matanhatu emadhora pamwedzi havafanirwe kubatirwa mutero kutanga gore rinouya. VaChinamasa vatiwo hurumende iri kuda kukwidza mitero wefodya yemudzanga senzira yekuunganidza mari. Vatiwo vari kukumbira paramende kuti idzikewo mutero kuvarimi vefodya vachiti mari ichaunganidzwa kubva pamutero uyu ichashandiswa pamabasa ekudyara miti sezvo varimi vefodya vari kutema miti apo vanenge vave kupisa fodya yavo. VaChinamasa vati vari kudawo kuderedza mitero yehwahwa hwemumabhodhoro kana izvi zvikatambirwa neparamende. VaChinamasa vatiwo hurumende ine hurongwa hwekupa hurumende dzematunhu mari asi yakamirira kuti patange pave nemitemo yekushanda kwehurumende dzematunhu idzi. Vatiwo vari kuda kuisawo parutivi mamiriyoni gumi emadhora semari yekusimudzira matunhu kana kuti Constituency Development Fund. Asi vati mari iyi ichapihwa nhengo dzeparamende kana pachinge pave nemutemo wekushandiswa kwemari iyi. VaChinamasa vatiwo hurumende ine hurongwa hwekubatsira varimi nembeu nefotireza nezvimwe senzira yekuti nyika iwane goho rakanaka. Vatiwo hupfumi hwenyika hunotarisirwa kukura nezvikamu zvitatu nechidimbu kubva muzana gore rinouya. Matare eHouse of Assembly ne Senate ari kutarisirwa kuzeya bhajeti raturwa naVaChinamasa oona kuti oritambira here kana kuti kwete sezvinodiwa nemitemo. No media source currently available 	https://www.voashona.com/a/zimbabwe-chinamasa-budget/2537375.html
health	Bazi rezveKugara Kwakanaka kweVanhu Rinoti Vakaremara Vari Kubatsirwa muNguva Ino yeCovid-19 Lockdown	"Gurukota rezvemabasa, vashandi nekugara zvakanaka kwevanhu, Muzvinafundo Paul Mavima, vanoti bazi ravo riri kubatsira vakaremara vakarasikirwa nemihoro munguva ino yemutemo unorambidza kufambafamba kwevanhu, kana kuti lockdown, kuburikidza nechirongwa chavakaparura chakanangana nekubatsira vanotambura. Vachitaura neStudio 7 vari kuCongo Brazzaville, uko vari kumusangano wechinomwe webudiriro mudunhu reAfrica, kana kuti ""Africa Regional Forum on Sustainable Development"", uyo wakapetwa nemusi weChina, Professor Mavima vanoti bazi ravo rakakwanisa kunyoresa vanhu vanosvika zviuru mazana matatu negumi, kana kuti 310 000, pasi pechirongwa ichi. Vanotiwo vave nemakore maviri vaumba bazi rinomirira vakaremara, iro riri kutungamirwa naDoctor Christine Peta. Professor Mavima vanoti munguva ino bazi ravo riri kubatsira vakaremara kuburikidza nehomwe yemari yavakaisa parutivi yekubatsira vanoda kutanga zvirongwa zvekuzvibatsira, uye ivo segurukota vari kukurudzira kuti vanhu vanyorese kumahofisi ebazi ravo ari nyika yose kuti vabatsirwe. No media source currently available "	https://www.voashona.com/a/zimbabwe-ministry-of-labor-says-it-is-assisting-disabled-people-during-lockdown/5802657.html
politics	Mapato Anopikisa Orwisa Kuti Avewo neChekuita muZEC	Mapato anopikisa ari pasi pemubatanidzwa uri kurwira kuti mitemo ine chekuita nesarudzo ivandudzwe, weNational Electoral Reform Agenda, NERA, nemamwe akazvimirira neMuvhuro akaita musangano neZEC kuti vajekeserwe nezvemamiriro achange akaita zvinhu panguva yesarudzo dza 2018, uye kuti apewo pfungwa dzawo. Vari kutaura vakamirira NERA, VaDouglas Mwonzora vebato reMDC T vanoti semapato anopikisa, vaive nezvinhu zvitatu zvavanoda kuti ZEC igadzirise, zvinosanganisira kuti semapato vange varipowo panosarudzwa neZEC nzvimbo dzekuvhotera. Vanoti vanodawo kuti mapato ezvematongerwo enyika apindewo mumakomiti eZEC, ayo vanoti akazara nemauto nevasori, uye vanodawo kuti vange varipowo panodhindwa magwaro ekuvhotesa. VaMwonzora vanoti chikuru chanyanya kuti mapato anopikisa adewo kuve nechekuita nemafambisirwo enyaya dzesarudzo neZEC ndechekuti zvinhu zvose zvairerekera kubato riri kutonga reZanu PF. No media source currently available 	https://www.voashona.com/a/zimbabwe-politics-nera-elections-zec/3586373.html
politics	Amai Mugabe Vokurudzira Murume Wavo Kudzinga Amai Mujuru	Mudzimai wemutungamiri wenyika, Amai Grace Mugabe, vakurudzira murume wavo uye vari mutungamiri wenyika, Va Robert Mugabe, kuti vadzinge basa mutevedzeri wavo, Amai Joice Mujuru, avo vavari kupomera mhosva yekuronga zvekubvisa Va Mugabe pachigaro vachishandisa chisimba. Vachitaura pamusangano wavaita neMuvhuro nevadzidzi vemuzvikori zvepamusoro soro pamwe nevatsigiri ve Zanu PF, Amai Mugabe vakurudzira VaMugabe kuti vadzinge basa Amai Mujuru avo vavave nenguva vachiti vanofanira kusiya basa. Zvichitevera mashoko akabuda mubepanhau re Sunday Mail neSvondo ekuti Amai Mujuru vaironga zvekuuraya VaMugabe, Amai Mugabe vati vane humbowo hwevhidhiyo inoburitsa pachena kuti Amai Mujuru vairongawo kuvauraya ivo pachezvavo. Vati Amai Mujuru vari kupihwa mari nehurumende dzekunze yavari kushandisa muhurongwa hwekuda kubvisa hurumende zvisiri pamutemo Vaenderera mberi vachiti nekuda kweizvi, Amai Mujuru vanofanirwa kusungwa vachipomerwa mhosva yekuda kupidigura hurumende. Vatiwo kubva zvavakagadzwa semutevedzeri wemutungamiri wenyika, hapana chavakaita chinoratidza kuti vaimirira zvido zvemadzimai munyika. Vatiwo vachashanda zvakasimba kuti makurukota ese ehurumende pamwe nevatevedzeri vaVa Mugabe vachasarudzwa pakongiresi ye Zanu PF vanogona kuvadzingisa zvakare kana vasiri kuita zvinhu nemazvo. Tabata Amai Mujuru kuti tinzwe divi ravo panyaya iyi, asi vakati vari mumusangano vachatifonera kana vapedza zvavari kuita. Asi mashoko avakaburitsa nezuro anoti havana chavanoziva nezvenyaya dziri kutaurwa mazuvano naAmai Mugabe pamwe nevamwe vari muZanu PF avo vari kuvapomera mhosva yehuori, kusagona basa pamwe nekutengesa kune venyika dzekunze. Vanoti vakatosvitsa nyaya iyi kumagweta avo kuti atore matanho pamusana pekusvibiswa kuri kuitwa zita ravo. Zvichakadai, mutungamiri wesangano re Zimbabwe Congress of Students iro rinobuda pachena kuti rinotsigira Zanu PF, Va Leopold Chakanyuka, vaudza vanhu vanga vari pamusangano uyu kuti gurukota rezvedzidzo yepamusoro, Amai Olivia Muchena, pamwe negurukota rinoona nezvevechidiki, Va Francis Nhema, vanofanira kusiya mabasa avo nhasi chaiye vachipomera vaviri ava mhosva yekusakoshesa zvido pamwe nezvirongwa zvevechidiki pamwe nevadziddzi. Zvichakadai, Amai Mugabe vati vanhu vese vari kutsigira Amai Mujuru vachatorerwa matanho akaomarara mu Zanu PF. No media source currently available 	https://www.voashona.com/a/grace-mugabe-mujuru/2523681.html
politics	Amai Makarau Vanoramwa Kupinda Musangano Vachiti Vaneta neKunyombwa	Musangano wange wakarongwa neZimbabwe Electoral Commission nemapato ezvematongerwo enyika watadza kuitwa muHarare neChipiri mushure mekunge sachigaro weZEC, Justice Rita Makarau, vabuda mumusangano uyu vachiti vaneta nekubatwa neseri kweruwoko nemapato aya. Amai Makarau, avo vange vakatsamwa zvikuru, vaudza vamiriri vemapato aya, kuti semaonero avo, misangano yavanoita nemapato aya haisi kushanda nekuti nekudaro vachagara pasi seZEC voona kuti voita sei. Vati mapato aya anovashoropodza nekutaura zvisina kunaka pamusoro pavo mumapenhau nyaya dzinofanira kutaurwa mumusangano wakaita sewange uchifanira kuitwa neChipiri. Amai Makarau vapawo mapato muenzaniso wenyaya dzakabuda mumapenhau eThe Daily News pamwe NewsDay uye vati havasi kuzobvuma kuramba vachibatwa neseri kurowoko nemapato aya. Vatiwo musangano wanhasi wange usinei nekuda kuratidzira kuri kuda kuitwa mangwana nemamwe mapato ange auya kumusangano uyu. Amai Makarua vabva vaudza dzimwe nhengo dzeZEC nevashandi vekomisheni iyi kuti vabude muimba mange muchifanira kuitirwa musangano uyu ndokuenda kuhofisi kwavo vachisiya vamiriri vemapato aya vari vega. Asi izvi hazvina kufadza vamiriri vemapato ange auya kumusangano. Vamwe vamiriri vemapato aya vaudza Studio7 kuti zvaitwa naAmai Makarau kuvashora zvakanyanya uye vanofanira kuziva kuti vanobhadharwa nemari yemitero inobhadharwa neveruzhinji rweZimbabwe. Asi mushure mechinguvana, mapato aya azobvumirana kutuma nhume dzawo kunoita musangano naAmai Makarau muhofisi mavo. Vachitaura apo vapedza musangano naAmai Makarau, munyori mukuru weMDC – T, zvakare vari mutauriri wekomiti yemapato ezvematongerwo enyika panhaurirano neZEC, VaDouglas Mwonzora, vati vaudza Amai Makarau kuti vakapedzesera vaenda kumapepanhau nekuti ZEC yange isina kupindura tsamba yavo pamusoro pekutengwa kwemichina ye Biometric Voter Registration. Asi VaMwonzora vati vazobvumirana naAmai Makarau kuti vanofanira kuramba vachiita misangano nemapato aya asi panofanira kurongwa kuti hwaro hwekuti misangano iyi ichafamba sei. Asi dzimwe nhengo dzemapato aya dzakaita saVaKudakwashe Bhasikiti vePeople First, vati mapato aya anofanira kuchisiyana neZEC otsvaga imwe nzira yekuti sarudzo dzingafambiswa sei munyika. VaKizito Kuchekwaavo vanoshanda kubazi reCommisariat reZanu PF vati bato ravo haritsigiri zvaitwa nemasangano ari muNational Electoral Reform Agenda pamwe neCoalition for Democracy uye vati semaonero avo danho ratorwa naAmai Makarau rakanaka. Zvichakadai, veNERA vanoti pamvumo yavapihwa yekuratidzira, vanzi panofanira kuungana vanhu vasingadarike zviuru zviviri nemakumi mashanu uye havasi kubvumidzwa kufamba mumigwagwa. Mapurisa anoti vanhu ava vanofanira kuungana panhandareiri kuseri kweHarare International Conference Centre uye vanhu gumi chete ndivo vachabvunmidzwa kunosiya gwaro renyunyuto kuna Amai Makarau. Mapato ari muNERA anoti haasi kufara kuti hurumende yava kuda kutora hurongwa kwekutenga michina yeBVR kubva kuUnited Nations Development Fund sezvo achifungira kuti izvi zvinoita kuti hurumende ipindire mumafambisirwo esarudzo dza2018. No media source currently available 	https://www.voashona.com/a/zimbabwe-makarau-walks-out-of-meeting/3775874.html
health	Huwandu hweVanhu Vave Kufa neCovid-19 Hunokwira Panguva Iyo Chirwere Chadzika Midzi Munyika	Bazi rezvehutano rakazivisa neMuvhuro kuti huwandu hwevanhu vafa nechirwere cheCovid-19 munyika hwasvika pamakumi masere kana kuti 80, zvichitevera kushaya kwevamwe gumi. Bazi iri rakatiwo huwandu hwevanhu vabatwa nechirwere ichi munyika yose hwakanga hwakwira kusvika pazviuru zvina nemakumi manomwe nevashanu, kana kuti 4 075, mushure mekunge vanhu zana nemakumi mashanu nevana, kana kuti 154 vawanikwa vaine chirwere ichi. Vanhu vapona kubva ku Covid-19 vanonzi vakanga vasvikawo pachiuru nemakumi mashanu nevanomwe, kana kuti 1 057. Vanhu vose vakawanikwa vaine chirwere ichi ndevaya vanonzi vagara vari munyika, vasina nhoroondo yekumbobuda munyika. Vanhu vanodarika chiuru nemazana maviri kana kuti 1 200, vanonzi vabatwa nechirwere ichi muHarare chete, izvo zvaita kuti rive dunhu ringanzi mwoyo wechirwere ichi pari zvino. Pasi rose Johns Hopkins University yemuAmerica inoti vanhu vanodarika mamiriyoni gumi nemasere nezviuru mazana matatu kana kuti 18,300 000 vabatwa nwechirwere ichi, icho chaurayawo vanhu vanodarika zviuru mazana matanhatu nemakumi mapfumbamwe nezvina nemazana manomwe, kana kuti 694 700. Nyanzvi mume zvehutano vari chiremba kuCharlotte kuNorth Carolina muAmerica, Dr. Simbiso Ranga, vanoti kukwira kwehuwandu hwevanhu vari kubatwa nechirwere ichi pamwe nekufa nacho zvinhu zvinoshungurudza zvikuru. Dr. Ranga vanoti izvi zvave kureva kuti vanhuwo zvavo pamwe nhurumende vanofanirwa kuongorora zvakare nzira dzavari kushandisa mukudzivirira kupararira kwechirwere ichi kuti vaone kana dziri kushanda sezvinotarisirwa. Vanokurudzirawo vanenge varasikirwa nehama dzavo kuburukidza nechirwere ichi kuti vatore matanho akasimba anoita kuti vasatapurirwe chirwere kubva kumufi, anosanganisira kusageza mufi, uye kupfeka nhumbi dzinodzivirira kutapuriranwa kwehutachiwana. No media source currently available 	https://www.voashona.com/a/zimbabwe-coronavirus-deaths-positive-cases-rise-dr-simbiso-ranga/5530051.html
