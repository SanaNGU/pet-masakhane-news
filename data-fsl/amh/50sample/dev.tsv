politics	የዓለም ባንክ በጦርነትና በግጭት ለተጎዱ ኢትዮጵያውያን የ300 ሚሊዮን ዶላር ድጋፍ ማጽደቁን አስታወቀ	"የዓለም ባንክ በኢትዮጵያ ውስጥ በጦርነትና በግጭት ለተጎዱ ከአምስት ሚሊዮን ህዝብ በላይ መርጃና መልሶ ማቋቋሚያ የሚሆን የ300 ሚሊዮን ዶላር ድጋፍ መመደቡን አስታወቀ። በኢትዮጵያ ውስጥ የተከሰቱ ጦርነቶች እና ግጭቶች በርካቶችን ቀጥፈዋል፣ ሰብዓዊ ቀውሶችን፣ እንዲሁም የግል እና የህዝብ ተቋሟትን እንዲወድሙ አድርጓል ያለው የዓለም ባንክ ይህ ሁኔታ በርካቶችን ከፍተኛ ድጋፍ እንዲሹ አድርጓቸዋል ብሏል በድረገፁ ባወጣው መግለጫ። በተጨማሪም በመላው አገሪቱ  በሺዎች የሚቆጠሩ ነዋሪዎች እንዲፈናቀሉና ወሲባዊ ጥቃቶች እንዲባባሱ ምክንያት እንደሆነም ጠቅሶ በጦርነቱ ምከንያት በሴቶች እና ታዳጊዎች ላይ አካላዊና ወሲባዊ ጥቃቶች መፈጸማቸው በስፋት ሪፖርት መደረጉን አስታውሷል። ይህ ድጋፍ የዓለም አቀፍ ልማት ማህበር (International Development Association) በሚል ማዕቀፍ ሲሆን በግጭት ለተጎዱ ማህበረሰቦች ድጋፍና መልሶ መቋቋሚያ የሚውል ፕሮጀክት ነው። ፕሮጀክቱ የማህበረሰቡን አፋጣኝ ፍላጎቶች መቅረፍ፣ በግጭት የወደሙ መሰረተ ልማቶችን መልሶ ማቋቋምና ማህበረሰቡ በጦርነቱ እንዳይጎዳ በዘላቂነት ለማቋቋም የሚደረጉ ጥረቶችን እንደሚደግፍም ከዓለም ባንክ ድረ-ገፅ የተገኘው መረጃ ያስረዳል። በተለይም ፕሮጀክቱ በማህበረሰቡ ቅድሚያ የሚያስፈልጋቸውን መሰረታዊ አገልግሎቶችን ተደራሽ ማድረግና የአየር ንብረት ለውጥን ተጽዕኖ መቋቋም የሚችሉ መሰረተ ልማቶችን መልሶ ይገነባል ብሏል። በጦርነቱ የተጎዱ ማህበረሰቦችን ፍላጎት በአስቸኳይ ለሟሟላት በትምህርት፣ በጤና፣ በውሃ እና በንጽህና ዙሪያ ያሉ መሰረታዊ አገልግሎቶችን ለማቅረብ ተንቀሳቃሽ አገልግሎት ሰጪ ግንባታ እንደሚከናወንም ጠቁሟል። ዓለም ባንክ በተጨማሪም እንዳለው በጦርነቱ ፆታዊ ጥቃት የደረሰባቸው አካላት ከደረሰባቸው አካላዊና ስነ ልቦናዊ ጉዳቶች እንዲያገግሙ የተሻለ አገልግሎት እና አጠቃላይ እንክብካቤ እንዲያገኙ ይደረጋል። ""ፆታን መሰረት ያደረገ ጥቃት የደረሰባቸው ግለሰቦች በአካላዊ እና በአእምሯዊ ጤንነታቸው ላይ ከፍተኛ ጉዳት ይደርስባቸዋል።  ግጭት በተከሰተባቸው አካባቢዎች  ከደረሰባቸው ጉዳት ለማገገም የሚያስችላቸውን ድጋፍ ማግኘት አልቻሉም። ይህ ፕሮጀክት ግጭት በተከሰተባቸው ክልሎች ወሲባዊ ጥቃት ለደረሰባቸው ነዋሪዎች የጤና፣ የስነ-ልቦና-ማህበራዊ ድጋፍ እና የህግ አገልግሎቶችን ተደራሽ ለማድረግ ያግዛል"" ሲሉ የኤርትራ፣ የኢትዮጵያ፣ የደቡብ ሱዳን እና የሱዳን የዓለም ባንክ ዳይሬክተር ኦስማን ዳዮኔ ተናግረዋል። . ፕሮጀክቱ ብሄራዊ ቢሆንም በመጀመሪያ ቅድሚያ የሚሰጠው በቅርቡ በተከሰተው ግጭት ከፍተኛ ጉዳት ለደረሰባቸውና ከፍተኛ ቁጥር ያላቸው ተፈናቃዮችን ላስተናገዱት የአፋር፣ የአማራ፣ የቤኒሻንጉል-ጉሙዝ፣ ኦሮሚያ እና ትግራይ ክልሎች ይሆናል። ከአካባቢያዊ ሁኔታዎች ጋር የተጣጣመ ፈጣን እና ቀልጣፋ ድጋፍን ለማረጋገጥ ፕሮጀክቱ በፌዴራል፣ በክልል እና በማህበረሰብ አቀፍ ድርጅቶች እንደሚተገበር የተጠቀሰ ሲሆን በተጨማሪም ጦርነት እየተካሄደ ባለባቸው አካባቢዎች በገለልተኛ የሶስተኛ ወገን ተግባራዊ ይሆናል። በአውሮፓውያኑ 1960 የተቋቋመው የአለም ባንክ አለም አቀፍ ልማት ማህበር (አይዲኤ) ድሃ በሆኑ ሃገራት ኢኮኖሚያቸውን የሚያሻሽል፣ ድህነትን የሚቀንስና የማህበረሰቡን ህይወት ለሚያሻሽሉ ፕሮጀክቶች በአነስተኛ ወለድ ድጋፍ የሚያደርግ ነው ሲል የዓለም ባንክ በድረገፁ አስቀምጧል። የልማት ማህበሩ በአለም ላይ ላሉ ለ74 ድሃ ሃገራት ድጋፍ የሚያደርግ ሲሆን ከነዚህም 39ኙ በአፍሪካ እንደሚገኙ ከዓለም ባንክ ድረ-ገፅ ያገኘነው መረጃ ያስረዳል።"	https://www.bbc.com/amharic/news-61096008
business	በኮሮናቫይረስና በነዳጅ ዋጋ መውደቅ ስጋት የተደቀነባት ሳዑዲ አረቢያ	"ከግብር ነጻ በመሆኗ በርካቶች ያወድሷት የነበረችው ሳኡዲ አረቢያ የኮሮናቫይረስ ባስከተለው ዓለም አቀፍ ቀውስ ምክንያት በተጨማሪ እሴት ታክክ ላይ የሦስት እጥፍ ጭማሪ በማድረግ ከ 5 ወደ 15 በመቶ ከፍ እንዲል ወስናለች። በተጨማሪም ለዜጎቿ ይሰጥ የነበረውን የኑሮ ድጎማም እንደሚቆም ተገልጿል። የነዳጅ ዋጋ ባለፈው ዓመት ከነበረበት ከግማሽ በታች የቀነሰ ሲሆን በዚህም ምክንያት የሳኡዲ መንግሥት ማግኘት ከነበረበት ትርፍ 22 በመቶ ከስሯል። ዋነኛው የሳኡዲ ነዳጅ አምራች ድርጅት ሳኡዲ አራምኮ በያዝነው የፈረንጆች እሩብ ዓመት ብቻ ትርፉ 25 በመቶ እንደቀነሰበት አስታውቋል። ‘’የሳኡዲ ኢኮኖሚ እጅግ መጥፎ በሚባል ሁኔታ ውስጥ ነው የሚገኘው። ለማገገምና ወደነበረበት ለመመለስም ቢሆን ትንሽ የማይባል ጊዜ ሊፈጅበት ይችላል’’ ብለዋል የባሕረ ሰላጤው አገራት ጉዳዮች ተንታኙ ማይክል ስቴፈንስ። በሳኡዲ አረቢያ የኑሮ ዋጋ በጣም ከፍ ያለ ሲሆን የነዳጅ ዋጋ ደግሞ በተቃራኒው እየወረደ ነው። የኮሮናቫይረስ ስጋት የሳኡዲ ኢኮኖሚ በሚሊየኖች የሚቆጠሩ በብዛት ከእሲያ በመጡ ሠራተኞች ላይ የተንጠለጠለ ሲሆን እነዚህ ሠራተኞች የሚኖሩበት አብዛኛው አካባቢ ለኮሮናቫይረስ ተጋለጠ ነው። እጅግ ተጠጋግተውና ንጽሀናቸውን መጠበቅ በማይችሉበት ሁኔታ ነው የሚኖሩት። እነዚህ ሠራተኞች መስራት ካልቻሉ በተለይ በርካታ የግንባታ ሥራዎችን ለምታከናውነው ሳኡዲ ትልቅ ፈተና ይሆንባታል ተብሏል። የኮሮናቫይረስ ስርጭት የሳኡዲን ኢኮኖሚ ብቻ ሳይሆን የበርካታ ትልልቅ አገራትን ኢኮኖሚም ማሽመድመዱን ቀጥሏል። ሌላው ቢቀር ሳኡዲ አረቢያ ለእንደዚህ አይነት ጊዜዎች መጠባበቂያ የሚሆን 320 ቢሊየን ዶላር የፐብሊክ ኢንቨስትመንት ፈንድ አላት። ሳኡዲ አረቢያ በእጅጉ የምትመካበትና በአብዛኛው መንግሥት የሚቆጣጠረው ሳኡዲ አራምኮት ባለፈው ዓመት 1.7 ትሪሊየን ዶላር እንደሚያወጣ ተገምቶላታል። ይህ ደግሞ የአሜሪካዎቹ ግዙፍ የበይነ መረብ ተቋማት የሆኑት ጉግልና አማዞን የሚያወጡት ዋጋ አንድ ላይ ተደምሮ እንደማለት ነው። ሳኡዲ የዚህን ድርጅት 1.5 በመቶ ድርሻ ለገቤያ አቅርባ 25 ቢሊየን ዶላር ማግኘት ችላ ነበር። ይህንን እና ሌሎች አገሪቱ በመጠባበቂያነት የያዘቻችውን ሀብቶች ከግምት ውስጥ በማስገባት ሳኡዲ የኮሮናቫይረስ ሊያደርሰው ከሚችለው ኢኮኖሚያዊ ኪሳራ በቀላሉ ልታገግም ትችላለች ይላሉ በሳኡዲ አረቢያ የቀድሞ የእንግሊዝ አምባሳደር። የልዑሉ የወደፊት ህልም ከነዳጅ ጥገኝነት ነጻ የሆነ ኢኮኖሚ እየፈጠርኩ ነው ለሚሉት ልዑል ቢን ሰልማን፤ በዚህ ሳምንት የተላለፈው የግብር ጭማሪና የኑሮ ድጎማ መቋረጥ በበርካታ የሳኡዲ ዜጎች ዘንድ ቅሬታን እንደሚፈጥር ሳይታለም የተፈታ ነው ተብሏል። የገንዘብ ሚኒስትሩ እንኳን ውሳኔውን ""በጣም የሚያም ግን በጣም አስፈላጊ"" በማለት ነበር የገለጹት። ይህ ውሳኔ ሳኡዲ 26 ቢሊየን ዶላር እንድታድን ሊረዳት እንደሚችልም ይጠበቃል። ባለፉት አራት ወራት ብቻ በሳኡዲ የ9 ቢሊየን ዶላር የበጀት ጉድለት አጋጥሟል። ኮሮናቫይረስና የነዳጅ ዋጋ ማሽቆልቆል በመላው አገሪቱ የሚገኙ ትልልቅ ፕሮጀክቶችን አሽመድምዷል። ይህ ደግሞ ልዑሉ ለአገራቸው በእጅጉ ይበጃል ያሉትና ራዕይ 2030 እያሉ የሚጠሩትን ፕሮግራም ከባድ ፈተና ውስጥ ይጥለዋል። ይህ 2030 በመባል የሚጠራው ፕሮግራም ‘ኒዎም’ የምትባል የወደፊቱን ዓለም ልታንጸባርቅ የምትችል ዘመናዊ ከተማ በበረሀው መሀል መገንባት ዋናው እቅዱ ነው። ነገር ግን ይቺን ዘመናዊ ከተማ ለመገንባት በዋነኛነት ጥቅም ላይ የሚውለው ከነዳጅ የሚገኝ ገንዘብ መሆኑና ግንባታውን የሚሰሩት ከሌሎች አገራት የመጡ ዜጎች መሆናቸው ደግሞ ፈተናውን ከባድ ያደርገዋል። ምንም እንኳን የግንባታ ሂደቱ እስካሁን አልተቋረጠም ቢባልም፤ በጊዜ ብዛት እክሎች ማጋጠማቸው አይቀርም። ወጣም ወረደም የሳኡዲ አረቢያ ኢኮኖሚ ጉዳይ ለአገሬው ሰዎች ብቻ የሚተው ሳይሆን መላው ዓለም በትኩረት ሊከታተለው የሚገባ ነው እየተባለ ነው። በሳኡዲ አረቢያ የሚገኙ እድሜ ጠገብና ወግ አጥባቂ ፖለቲከኞች፤ የልዑል ሞሀመድ ቢል ሰልማን ፖሊሲዎች አገሪቱን ወደ አስፈሪ መንገድ እየወሰዳት እንደሆነ ያስባሉ። ነገር ግን ማንም ሰው እስካሁን በግልጽ ወጥቶ ፖሊሲዎቹን የተቸ የለም። በሌላ በኩል ልዑሉ በተቀረው ዓለም ስማቸው የገነና የለውጥ ሐዋርያ ተደርገው ነው የሚታዩት። በሳኡዲ የሚገኙ ወጣቶችም ቢሆን ለልዑላቸው ከፍተኛ ፍቅር አላቸው። ምክንያቱም በልዑሉ በርካታ የፖሊሲ ለውጦች የተጠቀሙት ወጣቶቹ ስለሆኑ ነው። ወጣት የሳኡዲ ዜጎች ልዑሉ በአገሪቱ የብሔረተኝነት ስሜት እንዲፈጠርና ከነዳጅ ጥገኝነት የተላቀቀ ኢኮኖሚ እንዲገነባ ብዙ አስተዋጽኦ ማድረጋቸውን ያምናሉ።"	https://www.bbc.com/amharic/news-52646237
sports	ብሪጊድ ኮስጌ በፓውላ ራድክሊፍ ተይዞ የነበረውን የሴቶች ማራቶን ሪከርድ ሰበረች	"ትናንት በቺካጎ በተካሄደው የሩጫ ውድድር ኬንያዊቷ ብሪጊድ ኮስጌ በእንግሊዛዊቷ ፓውላ ራድክሊፍ ተይዞ የነበረውን የዓለም የሴቶች ማራቶን ሪከርድ  ሰበረች። የ25 ዓመቷ አትሌት 2፡14፡04 ሰከንድ ውድድሯን በማጠናቀቅ ነበር ሪከርድ የግሏ ያደረገችው። በአውሮፓዊያኑ 2003 በለንድን በተካሄደው ውድድር እንግሊዛዊቷ ፓውላ 2፡ 15፡ 25 በማጠናቀቅ ለዓመታት ሪከርዱን ይዛ ቆይታለች። • ኪፕቾጌ ማራቶንን ከ2 ሰዓት በታች ለመሮጥ ዝግጅቱን አጠናቀቀ • በዶሃ የሴቶች ማራቶን ሦስት ኢትዮጵያውያን ሯጮች አቋርጠው ወጡ ብሪጊድ በዚህ ዓመት በለንደን በተካሄደው ውድድር ላይም 2፡ 18፡ 20 ሰኮንዶች በማጠናቀቅ በውድድሩ ወጣቷ አሸናፊ መሆን ችላ ነበር። በችካጎው ውድድር ኢትዮጵያዊቷ አባበል የሻነህ ስድስት ደቂቃ ከ47 ሰኮንድ ዘግይታ በመግባት ውድድሩን በሁለተኛነት አጠናቃለች። ኢትዮጵያዊቷ አትሌት ገለቴ ቡርቃም በ2፡20፡51 ሰከንድ በመግባት ሦስተኛ ደረጃነትን ይዛለች። ባለፈው ዓመት 2፡18፡35 በማጠናቀቅ ያሸነፈችው ብሪጊድ ""ጥሩ ስሜት ነው ያለኝ፤ ደስም ብሎኛል፤ ምክንያቱም በዚህ መልኩ ውድድሬን አጠናቅቃለሁ ብዬ አልጠበቅኩም ነበር"" ብላለች። በወንዶች ውድድር በብሪጊድ ሰዓት ፈጥነው ወድድራቸውን ያጠናቀቁት 22 ሯጮች ብቻ ሲሆኑ እርሷ ያስመዘገበችው ሰዓት በጎርጎሳውያኑ 1964 በወንዶች ተይዞ የነበረ ሪከርድ ነበር። በዚሁ በችካጎ በተደረገው ውድድር የቀድሞዋ የዓለም ሻምፒዮና ፓውላ፤ የአትሌቷን አጨራረስ ለመመልከት በመጨረሻ መሙ ላይ የነበረች ሲሆን 'እንኳን ደስ አለሽ' ለማለትም የመጀመሪያዋ ሆናለች። ""በመጀመሪያዎቹ ግማሽ ሰዓታት እንዴት በፍጥነት እንደምትሮጥ ስመለከታት፤ ሪከርዱን መስበር እንደምትችል አወቅኩ"" ብላለች ፓውላ።"	https://www.bbc.com/amharic/news-50038470
politics	የኦሮሞ ነጻነት ሠራዊት በነቀምት ከተማ ከፍተኛ ተኩስ መክፈቱ ተሰማ	የኦሮሞ ነጻነት ሠራዊት በምዕራብ ኦሮሚያ ነቀምት ከተማ ዛሬ ማለዳ ጥቅምት 27፣ 2015 ዓ.ም ላይ ከፍተኛ ተኩስ መክፈቱ ተሰማ። ከአዲስ አበባ በ330 ኪሎሜትር ርቀት ላይ በምትገኘው እና በምዕራብ ኦሮሚያ ከሚገኙ ትላልቅ ከተሞች አንዷ በሆነችው ነቀምት ከተማ ከፍተኛ የተኩስ ድምጽ እየተሰማ መሆኑን ምንጮች ለቢቢሲ አረጋግጠዋል። በመንግሥት በሽብርተኝነት የተፈረጀውና መንግሥት ሸኔ ብሎ የሚጠራው የኦሮሞ ነጻነት ሰራዊት ታጣቂዎች ዛሬ ጠዋት ወደ ከተማዋ ገብተው በመንግሥት የጸጥታ ሃይሎች ላይ ተኩስ መክፈታቸውን ለደህንነታቸው ሲሉ ስማቸው እንዳይጠቀስ የፈለጉ ነዋሪ ለቢቢሲ ተናግረዋል። “ዛሬ (እሁድ)ጎህ ሲቀድ ማንም ሰው መንቀሳቀስ ሳይጀምር ወደ ከተማ ገቡ። በመሃል ከተማ ከፍተኛ የተኩስ ልውውጥ እየተካሄደ ነው። ቤታችን ውስጥ ተቀምጠን የተኩስ ድምጽ እየሰማን ነው” ብለዋል እኚሁ ነዋሪ የቢቢሲ ምንጮች  ተኩሱ በከተማዋ በሰፈረው ወታደራዊ ካምፕ አካባቢ እንደነበረም ገልጸዋል። አንድ ሌላ ነዋሪ በበኩሉ የሰው ህይወት ስለማለፉ እንዳልሰማ እና በከተማዋ እንቅስቃሴ እንደተገደበ ለቢቢሲ ገልጾ ታጣቂዎች ወደ ከተማዋ መግባታቸውንና ተኩስ መኖሩን ተናግሯል። ከመንግሥት በኩል ምንም አይነት መግለጫ ያልተሰጠ ሲሆን ቢቢሲ የከተማውን ከንቲባ እና የጸጥታ ባለስልጣናትን ለማግኘት ያደረገው ሙከራ አልተሳካም። የዛሬው በከተማዋ ተኩስ መከፈት የተሰማው መንግሥት በምዕራብ ወለጋ በምትገኘው ቢላ በተሰኘችው አነስተኛ ከተማ የገቡ የኦነግ ታጣቂዎች ላይ ያነጣጠረ የሰው አልባ አውሮፕላን ጥቃት መፈጸሙን ተከትሎ በርካታ ንፁሃን ዜጎች መገደላቸውን እማኞችና ተጎጂዎች ለቢቢሲ ከተናገሩ ከቀናት በኋላ ነው። በዚህ ሳምንት የኦሮሞ ነጻነት ሰራዊት ከሰባት በላይ የምዕራብ ወለጋ ወረዳዎችን መያዙን ገልጿል። መቀመጫውን በአሜሪካ ያደረገው የኦሮሞ ነጻነት ሰራዊት ቃለ አቀባይ ኦዳ ታርቢ ሰራዊታቸው ይህንን ዘመቻ እንደሚቀጥልበት እና በምዕራብ ኢትዮጵያ የሚገኙ የጦር ካምፖችን (ሰፈሮችን) ኢላማ ማድረጉንም ተናግረዋል። የኦሮሞ ነጻነት ሠራዊት ታጣቂዎች ተቆጣጥረዋቸዋል በተባሉ ቦታዎች ንብረት ማውደማቸውን ነዋሪዎች እና አንድ ስማቸው እንዳይጠቀስ የጠየቁ ባለሥልጣን ለቢቢሲ ተናግረዋል ለደኅንነታቸው ሲባል ስማቸው እንዳይጠቀስ የጠየቁ የአካባቢዎቹ ነዋሪዎች እና አንድ የዞኑ ባለሥልጣን እንዳሉት ከሆነ፣ መንግሥት ሸኔ ብሎ የሚጠራቸው ታጣቂ ቡድን አባላት መንዲ፣ ቂልጡ ካራ እና ለታ ሲቡ ተብለው የሚጠሩ ከተሞችን ተቆጣጥረዋል። በከተሞቹ የሚገኙ የመንግሥት ባለሥልጣናትም ገሚሱ በታጣቂዎቹ የታገቱ ሲሆን፣ የተቀሩት ደግሞ ሸሽተው ጫካመግባታቸውን ነዋሪዎች ለቢቢሲ ተናግረዋል። በቁጥር ያልተገለጹ የአካባቢዎቹ የመንግሥት ባለሥልጣናት መታገታቸውን ታጣቂዎቹ እራሳቸው አረጋግጠዋል። ይህን ተከትሎ ታጣቂዎቹ በተቆጣጠሯቸው እንደ ማንዲ ባሉ ከተሞች የሚገኙ ባንኮች ላይ ዘረፋ መፈጸማቸውን እንዲሁም የመንግሥት መሥሪያ ቤቶችን ደግሞ ማውደማቸውና መዝረፋቸው የተገለጸ ሲሆን ጦሩ ይህንን አልፈጸምኩም ብሏል። ኦዳ ተርቢ ቡድኑ በአካባቢው ያሉ የመንግሥት ጦር ካምፖችን ለመያዝ ዘመቻ እያካሄደ መሆኑን ይናገራሉ። ቃል አቀባዩ “በአካባቢው ያለውን የመንግሥት ጦር ሙሉ በሙሉ ማፍረስ ነው” ይበሉ እንጂ ታጣቂዎች ንብረት መዝረፋቸውን እና ማውደማቸውን ነዋሪዎች ይናገራሉ። ይሁን እንጂ ቃል አቀባዩ  ታጣቂዎቻቸው ይህንን አለመፈጸማቸውን አስረድተዋል።። “መምጣታችንን የፈሩ የካቢኔ አባላት እና የመንግሥት ወታደሮች ከዚያ ዘርፈው ወጡ። የአስተዳደር ቢሮዎች የጦር ካምፕ ሆነዋል። ባካሄድነው ጦርነት የጦር ካምፖቹን ስንይዝ ንብረት ወድሟል” ብለዋል። ቃል አቀባዩ ጨምረውም ታጣቂ ቡድኑ አንድ አካባቢን ሲይዝ አለመረጋጋት ሲፈጠር እድሉን በመጠቀም ዘረፋ የሚፈጽሙ ሰዎች አሉ ብለዋል። የኦሮሚያ ክልል መንግሥትም ባለፉት ዓመታት በርካታ የአካባቢ ባለሥልጣናት በታጣቂ ቡድኑ መገደላቸውን ሲገልጽ ቆይቷል። ባለፉት ጥቂት ዓመታት በ﻿ተለይ በምዕራብ ኦሮሚያ የተለያዩ አካባቢዎች የሚንቀሳቀሰውና በመንግሥት ሽብርተኛ ቡድን ተብሎ የተፈረጀው የኦሮሞ ነጻነት ግንባር፣ ተደጋጋሚ ጥቃቶችን በመፈጸም ይከሰሳል። ቡድኑ ቢያስተባብልም ነዋሪዎችና መንግሥት በመቶዎች ለሚቆጠሩ ሰላማዊ ነዋሪዎች ሞት ምክንያት ለሆኑ ጥቃቶች የኦሮሞ ነጻነት ሠራዊትን ተጠያቂ ያደርጋሉ።	https://www.bbc.com/amharic/articles/cgrqlld7e6do
politics	ፕሬዚዳንት ፑቲን የዩክሬንን ጦርነት ከዘር ማጥፋት ጋር አወዳደሩ	"የሩሲያው ፕሬዝዳንት ቭላድሚር ፑቲን ዩክሬንን በተመለከተ ባደረጉት ንግግር በሃገሪቱ ምስራቃዊ ክፍል እየተካሄደ ያለው ጦርነት የዘር ማጥፋት ይመስላል ብለዋል። በሩሲያ የሚደገፉ አማፅያን ከዩክሬን ወታደሮች ጋር ከአውሮፓውያኑ 2014 ጀምሮ እየተዋጉ ሲሆን ሩሲያ በጋራ ድንበር ላይ ጦሯን ማስፈሯ ውጥረቱን አንግሶታል። ይህ በእንዲህ እንዳለ የአሜሪካ ፕሬዚዳንት ጆ ባይደን ከዩክሬን አቻቻቸው ጋር ባደረጉት ንግግር ከፕሬዚዳንት ፑቲን ጋር ስለነበራቸው ውይይት ገልጸውላቸዋል። ሩሲያ ዩክሬንን ለመውረር አቅዳለች የሚል ስጋት ያለ ሲሆን ይህንን ግን ሩሲያ አትቀበለውም። በያዝነው ሳምንት ማክሰኞ ፕሬዚዳንት ባይደንና ፕሬዚዳንት ፑቲን በስልክ ውይይት ያደረጉ ሲሆን ውጥረቶችን ለማርገብ የተደረገ ሙከራም ተደርጎ ታይቷል። አሜሪካ እና አጋሮቿ ሩሲያ ዩክሬንን በድጋሜ የምታጠቃ ከሆነ ከባድ ማዕቀብ እንደምትጥል አስጠንቅቀዋል። ሩሲያ ዩክሬንን በፀብ አጫሪነት የከሰሰቻት ሲሆን በምስራቅ በኩል የሰሜን አትላንቲክ ቃልኪዳን አገሮች ድርጅት (ኔቶ) ጦር መስፋፋት ጋር በተያያዘም ሩሲያ ጦሯን ካሰማራችበት ድንበር እንዳይጠጋ በሚል ዋስትና ጠይቃለች። የዩክሬን ባለስልጣናት እንዳሉት ሞስኮ በጥር ወር መጨረሻ ወታደራዊ ጥቃት ለማድረስ አቅዳለች ያሉ ሲሆን የአሜሪካ ባለስልጣናት በበኩላቸው ፕሬዚዳንት ፑቲን ውሳኔ ላይ መድረሳቸው ግልፅ አይደለም ብለዋል። የሩሲያው ፕሬዚዳንት ሐሙስ ዕለት በሰጡት አስተያየት ከሩሲያ ድንበር ባሻገር በሩሲያ ተናጋሪዎች ላይ የሚደርሰውን አድልዎ ለመፍታት ያለመ ሲሆን አብዛኛዎቹ በምስራቃዊ ዩክሬን በዶንባስ ክልል ውስጥ ይኖራሉ። በሩሲያውያን ላይ ያነጣጠረው ጥላቻ ለዘር ጭፍጨፋ የመጀመሪያው እርምጃ እንደሆነ ተናግረዋል። የግጭት ቀጠናውን በማጣቀስ ""በዶንባስ የሚደረገውን አይተናል እናውቃለን"" ያሉ ሲሆን ""በእርግጠኝነት የዘር ማጥፋት ይመስላል"" ብለዋል።"	https://www.bbc.com/amharic/news-59609474
politics	ኢትዯጵያ፡ አገራዊ ምርጫው በዚህ ዓመት መካሄድ እንደሚችል ተገለጸ	"የሕዝብ ተወካዮች ምክር ቤት ዛሬ በጠራው አስቸኳይ ስብሰባ ላይ ስድስተኛው ዙር አገራዊ መርጫ ሊካሄድ እንደሚችል የጤና ጥበቃ ሚኒስትሯ ባቀረቡት ሪፖርት ላይ አስታወቁ። በኮሮናቫይረስ ስጋት ምክንያት አስከ አንድ ዓመት ለሚደርስ ጊዜ እንዲሸጋገር የተወሰነው ምርጫ እንዲካሄድ የወረርሽኙ ሁኔታን በተመለከተ ከጤና ባለስልጣናት የሚሰጡ ምክሮችን መሰረት እንደሚያደርግ ተገልጾ ነበር። በዚህም መሰረት የጤና ሚኒስትሯ ዶ/ር ሊያ ታደሰ በአገሪቱ ያለውን የኮሮናቫይረስ ወረርሽኝ ሁኔታን በተመለከተ የመስሪያ ቤታቸውን ግምገማ ለሕዝብ ተወካዮች ምከክር ቤት ባቀረቡበት ጊዜ ነው አገራዊ ምርጫን ለማካሄድ እንደሚቻል አመልክተዋል። ካለው የወረርሽኝ ስጋት አንጻር የኮሮናቫይረስ መስፋፋትን ለመከላከል የሚያስችሉ እርምጃዎችን ከግምት ውስጥ የሚያስገባ የምርጫ ሥነምግባር፣ ደንብና ማስፈፀሚያ መመሪያዎችን በማዘጋጀት ስድስተኛውን አጠቃላይ ምርጫ ማካሄድ እንደሚቻል ሚኒስትሯ ገልጸዋል። አክለውም ምርጫውን ለማካሄድ በሚደረገው እንቅስቃሴ ውስጥ በአንዳንድ አካባቢዎች ላይ ከፍተኛ የኮሮናቫይረስ ወረርሽኝ ስርጭት ካጋጠመ ""ይህ በተለየ ሁኔታ መታየት ሊያስፈልገው እንደሚችል ታሳቢ በማድረግ መዘጋጀት ያስፈልጋል"" ሲሉ ሚኒስትሯ በሪፖርታቸው ላይ ጠቅሰዋል። ሚኒስትሯ እንዳሉት በአሁኑ ጊዜ በኢትዮጵያ ወረርሽኙ በሁሉም ክልሎች የተሰራጨ ሲሆን፤ በዚህም የኮሮናቫይረስ ከተገኘባቸው ሰዎች መካከል 95 በመቶ የሚሆኑት የታወቀ የጉዞ ታሪክ የሌላቸው መሆኑን ጠቅሰዋል። እስካሁንም በተደረገው ምርመራ ከ66 ሺህ 200 ሰዎች በላይ ቫይረሱ የተገኘባቸው ሲሆን 1 ሺህ 45 ሰዎች በወረርሽኙ ምክንያት መሞታቸውን ገልጸዋል። ነገር ግን የኮቪድ-19 ወረርሽኝ ስርጭት እየቀነሰ ባይሆንም የቅድመ መከላከልና ስርጭቱን በመግታት ሂደት ውስጥ በሁሉም ደረጃ አቅም ማሳደግ መቻሉን አመልክተዋል። በዚህም የአገሪቱ የመመርመርም ሆነ የክትትል አቅም በማደጉ በከፍተኛ ቁጥር ያለው ሕዝብ ጋር መድረስ እንደተቻለ ተናግረዋል። ከዚህም ባሻገር ከበሽታው መከላከልና ሕክምና አንጻር የተሰሩ ሥራዎችንና የተገኙ ውጤቶችን የጤና ሚኒስትሯ ዶክተር ሊያ ታደሰ ለምክር ቤቱ ዝርዝር የሆነ ሪፖርት አቅርበዋል። በአገሪቱ ካለው የወረርሽኝ መስፋፋት ሁኔታ አኳያ አገራዊ ምርጫን ከማካሄድ አንጻር የበርካታ አገራት ተሞክሮዎች ላይ ምልከታ የተደረገባቸው ሲሆን፣ በአንዳንዶቹ በወረርሽኝ ወቅት ምርጫ ተካሂዷል፤ በአብዛኞቹ ደግሞ እንዲተላለፍ ተደርጓል። በኢትዮጵያም በሽታውን የመከላከልም ሆነ የመቆጣጠር ዝግጅነቱ ዝቅተኛ በነበረበት ወቅት ምርጫን ማከናወን ስጋቱ የበለጠ የሚያሳድገው በመሆኑ በተላለፈው ውሳኔ እንዲራዘም መደረጉ ይታወሳል። ስለዚህም ወረርሽኙ የጤና ስጋት መሆኑ እንዳለ ቢሆንም ቀደም ሲል ከነበረው ልምድ እንፃር ከፍተኛ አለመሆኑ፣ በሽታው ከዚህም በኋላ ረዘም ላለ ጊዜ ስጋት ሆኖ ሊቆይ ሰለሚችል፤ ምርጫው ሲራዘም ከነበርንበት ሁኔታ አንጻር ስለስርጭቱ የተሻለ መረጃ መኖሩ ተገልጿል። እንዲሁም አስፈላጊውን የበሽታው ምርመራ፣ ክትትል፣ ሕክምናና ጥንቃቄን በተመለከተ የተሻለ አቅምና ግንዛቤ በመኖሩ፤ በተጨማሪም የተለያዩ አገራትን የምርጫ ተሞክሮን በማየት የሚያስፈልጉ ቅድመ ሁኔታዎችን በማሟላት ምርጫውን ለማካሄድ የሚያስችል ሁኔታ እንዳለ ተገልጿል። ይህንንም ተከትሎ የሕዝብ ተወካዮች ምክር ቤት ቀጣዩን አገራዊ ምርጫን በተመለከተ በቀረበውን የጤና ሚኒስቴር ሪፖር ላይ በመወያየት ውሳኔ ያሳልፋል ተብሎ ይጠበቃል። ባለፈው ዓመት ነሐሴ ወር ላይ ይካሄዳል ተብሎ የነበረው ምርጫ በኮሮናቫይረስ ስጋት ሳቢያ እንዲራዘምና በክልሎችና በፌደራል ደረጃ ያሉት ምክር ቤቶች ቀጣዩ ምርጫ እስኪካሄድ ድረስ በሥራቸው ላይ እንዲቀጥሉ መወሰኑ ይታወሳል።"	https://www.bbc.com/amharic/news-54198845
health	ኮሮናቫይረስ፡ ትራምፕ ደጋፊዎቻቸውን የኮሮናቫይረስ መከላከያ ክትባት ውሰዱ እንዲሉ ተጠየቁ	"የፕሬዝዳንት ጆ ባይደን ከፍተኛው የሕክምና አማካሪ የቀድሞው ፕሬዝዳንት ዶናልድ ትራምፕ ደጋፊዎችቸው የኮሮናቫይረስ ክትባትን እንዲወስዱ እንዲያበረታቱ ጠየቁ። ዶ/ር አንቶኒ ፋውቺ ከፎክስ ኒውስ ጋር በነበራቸው ቆይታ ትራምፕ ""በሪፐብሊካን ፓርቲ ደጋፊዎች ዘንድ በጣም ታዋቂ ነው"" በማለት የፕሬዝዳንቱ ቃል የበርካቶችን ሃሳብ እንደሚለውጥ ተናግረዋል። በቅርቡ በአሜሪካ የተሰራ አንድ ጥናት እንዳመለከተው የሪፐብሊካን ፓርቲ ደጋፊ ከሆኑ ወንዶች መካከል 49 በመቶዎቹ የኮሮናቫይረስ ክትባትን መውሰድ አይፈልጉም። ትራምፕ ባለፈው ወር በሪፐብሊካኖች ጉባኤ ላይ ተገኝተው ""ሁላችሁም ሂዱና ተከተቡ"" ብለው ነበር። ትራምፕ በይፋ ዜጎች የኮሮናቫይረስን ክትባት እንዲወስዱ ሲያበረታቱ ይህ የመጀመሪያቸው ነው ተብሏል። ከዚያ በኋላም ምንም ዓይነት አስተያየት ሲሰጡ አልተደመጡም። ትራምፕ ባለፈው ጥር ወር በግላቸው የኮሮናቫይረስ ክትባትን ወስደዋል። አራት የአሜሪካ የቀድሞ ፕሬዝዳንቶች ባራክ ኦባማ፣ ጆርጅ ደብሊው ቡሽ፣ ቢል ኪሊንተን፣ እና ጂሚ ካርተር ክትባቱን ለማስተዋወቅ በተዘጋጀ ቪዲዮ ላይ ታይተዋል። ፕሬዝዳንት ትራምፕ ባለፈው ወር ሪፐብሊካኖች ባዘጋጁት ጉባዔ ላይ ተገኝተው ደማቅ አቀባበል ተደርጎላቸው ነበር። አሜሪካ በኮሮናቫይረስ ወረርሽኝ ክፉኛ የተጎዳች ስትሆን በጆን ሆፕኪንስ መረጃ መሰረት ከ530 ሺህ በላይ ሰዎች በቫይረሱ ምክንያት ሲሞቱ 29.5 ሚሊዮን ያህል ደግሞ በተህዋሲው ተይዘዋል። የፕሬዝዳንት ጆ ባይደን ከፍተኛ ጤና አማካሪ የሆኑት ዶ/ር ፋውቺ ፕሬዝዳነት ትራምፕ ወጥተው ለደጋፊዎቻቸው ክትባቱን እንዲወስዱ ቢነግሩ በርካቶች ሊከተቡ እንደሚችሉ ያላቸውን እምነት ተናግረዋል። ""በጣም ታዋቂ ሰው ነው። እርሱ ወጥቶ ከተናገረ የማይከተቡበት ምክንያት አይታየኝም"" ብለዋል። ዶ/ር ፋውቺ አክለውም የትራምፕ አስተዳደር ""አሁን ያለንን ክትባት እንዲኖረን በማድረግ ረገድ ውጤታማ ሥራ ሰርቷል"" ብለዋል። አክለውም ፕሬዝዳንቱ በስልጣን ዘመናቸው በሰሩት ሥራ ክትባቱ ተገኝቶ አሁን ዜጎች አልከተብም ማለታቸው የሚቃረን መሆኑን ገልፀዋል። ""በሪፐብሊካን ፓርቲ ውስጥ ተጽዕኖ ፈጣሪ ነው። ወጥቶ ቢናገር ነገሮችን መቀየር ይችላል"" ብለዋል ዶ/ር ፋውቺ። በአሁኑ ጊዜ ከአምስት አሜሪካውያን መካከል ቢያንስ አንዱ የመጀመሪያውን ክትባት የወሰደ ሲሆን፣ ከዘጠኝ አንዱ ደግሞ ሙሉ በሙሉ ተከትቧል ተብሏል። ባለፈው ሳምንት ጆ ባይደን እስከ ሐምሌ 4 ድረስ ዜጎቸቸው ሙሉ በሙሉ ተከትበው እንደሚጨርሱ ያላቸውን እምነት ተናግረው ነበር።"	https://www.bbc.com/amharic/news-56398464
sports	የመሐመድ አሊ የልጅ ልጅ የመጀመሪያውን ፕሮፌሽናል የቦክስ ውድድር ሊያደረግ ነው	"የታዋቂው የቦክስ ስፖርት ኮከብ የመሐመድ አሊ የልጅ ልጅ የአያቱን ዱካ በመከተል በፕሪፌሽናል የውድድር ዘርፍ የመጀመሪያውን ውድድሩን ሊያደርግ መሆኑ ተነገረ። ኒኮ አሊ ዋለሽ የአያቱን 27 የቦክስ ውድድሮችን ካዘጋጀው አሜሪካዊ የቦክስ ስፖርት አዘጋጅ ከሆነው ቦብ አረም ጋር ነው ለዚህ ውድድር የተፈራረመው። አሊ ዋልሽ ""አያቴ የጀመረውን የቦክስ ውርስ በማስቀጠሌ ክብር ይሰማኛል"" ብሏል። ጨምሮም  ""እንደ ቀላል የማልመለከተው ኃላፊነት ነው።"" መሐመድ አሊ ለሦስት ጊዜያት የዓለም ከባድ ሚዛን የቦክስ ውድድር አሸናፊ ሲሆን በስፖርቱ ውስጥ ዝና እአአ በ 1999 የቢቢሲ ስፖርት የምዕተ ዓመቱ ስፖርተኛ ሆኖ ተመረጦ ነበር። 'ታላቁ' በመባል የሚታወቀው አሊ እአአ በ2016 ህይወቱ ያለፈ ሲሆን ከሦስት አስርት ዓመታት በላይ ፓርኪንሰን በተባለው በሽታ ሲሰቃይ ቆይቷል። የ89 ዓመቱ የቦክስ ስፖርት አወዳዳሪ ቦብ አሩም በአሜሪካ ውስጥ የከፍተኛ ደረጃ ማስተዋወቂያ ዘርፉን የሚመራ ሲሆን የአሊን ግጥሚያ ለመጀመሪያ ጊዜ  ያስተዋወቀው እአአ በ1966 ነው። በላስ ቬጋስ ቢሮው ውስጥ ሁለቱም ፊርማቸውን ያኖሩበትና ከመሐመድ አሊ ጋር የተነሱት ትልቅ ፎቶ ተሰቅሏል። የአሩም መልዕክት ""ሁሉንም እንዲቻል ላደረገው መሐመድ በፍቅር"" የሚል ጽሑፍ ይነበባል። ""የኒኮ አያት ጥሩ ተጋጣሚ ነበር"" ይላል አሩም። ""ከብዙ ዓመታት በኋላ የልጅ ልጁን የመጀመሪያ ፕሮፌሽናል ግጥሚያ እናስተዋውቃለን ብሎ ማን ያምን ነበር?"" ""ኒኮ የአያቱን ስኬት እንደሚደግም ተስፋ እናደርጋለን። ከመሐመድ አሊ የልጅ ልጅ የሚጠብቅ ታላላቅ ባህሪያት ያለው ወጣት ነው"" ሲል መስክሯል። ኒኮ አሊ ዋልሽ እካሁን ወደ 30 የሚሆኑ አማተር የቦክስ ስፖርት ግጥሚያዎችን አድርጓል። መሐመድ አሊ ማን ነው? መሐመድ አሊ ዝናው ጣራ በነካበት ወቅት በምድር ላይ በጣም ታዋቂ ሰው ነበር ማለት ይቻላል። ""እኔ ታላቅ ነኝ"" ለሚለው አሊ በዓለም ከባድ ክብደት የቦክስ ሻምፒዮና ላይ ሦስት ጊዜ ማሸነፉን ማን ሊጠራጠር ይችላል። ለሲቪል መብቶች በግልጽ ያደረገው ድጋፍ በዓለም ዙሪያ በሚሊዮኖች የሚቆጠሩ ሰዎችን ተከታዩ እንዲሆኑ አድርጓል። ጥር 17/1942 ሉዊስቪል ኬንታኪ ውስጥ የተወለደው መሐመድ አሊ የመጀመሪያ ስሙ ካሲየስ ማርሴለስ ክሌይ ነበር። በአጭር ጊዜ ስልጠና እአአ በ1954 የአማተር ፍልሚያ በማድረግ የውድድር ጉዞውን 'ሀ' ብሎ ጀመረ። ክሌይ በፍጥነት ወደ ቦክስ ስፖርት መድረክ ገባ ፣ በ1954 በሦስት ደቂቃ አማተር ፍልሚያ ተወዳዳሪነቱን ለመጀመሪያ ጊዜ አደረገ። በኋላ ላይ ማርቲን ""ከአብዛኞቹ ወንዶች ልጆች የበለጠ ቆራጥ አቋም ስላለው ጎልቶ ወጣ"" ብለዋል። እሱ እስካሁን ካሰለጠንኳቸው ከየትኞቹም ልጆች በጣም ታታሪ ስፖርተኛ ነበር"" ብሏል። በቀጣዮቹ አምስት ዓመታት ከፍተኛ  ደረጃ በመድረስ እአአ በ1959 የወርቅ ጓንት ሻምፒዮናነትን ጨምሮ በርካታ ሽልማቶችን አግኝቷል። በ1960 ለሮም ኦሊምፒክ በአሜሪካ ቡድን ውስጥ ተመረጠ። መጀመሪያ ላይ ለመብረር በመፍራት ለመሄድ ፈቃደኛ አልሆነም። በመጨረሻም ፓራሹት ገዝቶ በመልበስ ወደ ሮም ጉዞውን አድርጓል። እዚያም በኦሊምፒክ የቦክስ ውድድር የቀላል ክብደት ሻምፒዮን ለመሆንም በቃ። በ61 ግጥሚያዎች ላይ የተካፈለው መሐመድ አሊ በ56ቱ አሸናፊ ለመሆን ችሏል። በቦክስ ታሪክ በቀዳሚነት የሚቀመጠው መሐመድ አሊ እአአ በ2016 ስኮትስዴል አሪዞና ውስጥ ነበር በ74 ዓመቱ ያረፈው።"	https://www.bbc.com/amharic/news-57622332
health	የጉሮሮ ካንሰር ለምን የአርሲ እና የባሌ አካባቢ ማህኅረሰብን በተለየ ያጠቃል?	"የጉሮሮ ካንሰር፣ ገዳይ ከሆኑ የካንሰር ዓይነቶች መካከል አንዱ ነው። በተለያዩ የዓለማችን አገራት በጉሮሮ ካንሰር የሚጠቁ ሰዎች ቢኖሩም ከሌሎች በተለየ ግን ስርጭቱ ሰፋ ብሎ የሚታይባቸው አካባቢዎች መኖራቸውን ባለሙያዎቹ ይናገራሉ። እነዚህ አገራትም በምሥራቅ እና በደቡብ አፍሪካ እንዲሁም በእስያ የሚገኙ አገራት ናቸው። ኢትዮጵያም የጉሮሮ ካንሰር በስፋት ከሚስተዋልባቸው አገራት መካከል ትገኛለች። ምንም እንኳ እርግጠኛው የጉሮሮ ካንሰር መነሻ ምክንያቶች እነዚህ ናቸው ተብሎ ባይበየኑም፣ በበርካታ አገራት የአልኮል መጠጥን የሚያዘወትሩ፣ በሲጋራ ሱስ የተጠመዱ ሰዎች በጉሮሮ ካንሰር እንደሚጠቁ ጥናቶች ያሳያሉ። በተጨማሪም የሚፋጁ ምግቦች እና መጠጦችን የሚያዘወትሩ ለጉሮሮ ካንሰር የመጋለጥ ዕድላቸው ሰፊ መሆኑን እነዚህ ጥናቶች ጠቁመዋል። ካንሰር ምንድን ነው? ካንሰር ሰውነታችን ውስጥ ያሉ ሴሎች ያለ አግባብ ሲበዙ የሚፈጠር በሽታ ነው። ይህ ያለ አግባብ የሴሎች መባዛት፣ ሰውነት ላይ እብጠት ይፈጥራል። ይህ እባጭም በጊዜ ሂደት እያደገ የሚሄድ ነው። ዶ/ር ጂልቻ ድሪባ የካንሰር ስፔሻሊስት እና በበሽታው ዙሪያ የተለያዩ ጥናቶችን በመስራት ላይ ይገኛሉ። ""ካንሰር ከተፈጠረበት የአካላችን ክፍል በመነሳት እየተስፋፋ የሚሄድ ሲሆን፣ የሰውነታችንን ምግብም ይሻማል። በዚህ ሂደትም በሙሉ ሰውነታችን ላይ በመስፋፋት ሕይወትን እስከ ማሳለፍ ይደርሳል"" ይላሉ ዶ/ር ጂልቻ። ስለጉሮሮ ካንሰርም ሲያብራሩ በኢትዮጵያ ከሌሎቹ የአገሪቱ አካባቢዎች በተለየ በአርሲ እና በባሌ ተስፋፍቶ እንደሚገኝ ይናገራሉ። እርሳቸውም የባሌ እና የአርሲን ማኅበረሰብን በስፋት እየጎዳ የሚገኘውን ይህንን የጎሮሮ ካንሰር ላይ አራት ጥናቶችን ይፋ አድርገዋል። የአርሲን እና የባሌን ማኅበረሰብን ለምን? ይህ የካንሰር ዓይነት የጉሮሮ ቱቦን የሚያጠቃ ሲሆን 'የጎሮሮ ካንሰር' በመባል ይታወቃል። ኢትዮጵያ ውስጥም በተወሰኑ አካባቢዎች ብቻ ላይ ይስተዋላል። ""በአገር ደረጃ በዚህ የካንሰር ዓይነት ተይዘው በብዛት ወደ ሆስፒታል የሚመጡ ሰዎች በተለይ ከባሌ እና ከአርሲ አካባቢ ነው። እኔም በዚህ ጉዳይ ላይ ለዓመታት ጥናት ሳደርግ ቆይቻለሁ። ምሥራቅ ሸዋ፣ ምዕራብ አርሲ፣ ቡታጅራ እና ስልጤ አካባቢዎችም እንደ አርሲ እና ባሌ ባይሆንም ይህ በሽታ ከሚታይባቸው አካባቢዎች መካከል ናቸው።"" ይህ የካንሰር ዓይነት ለምን በእነዚህ ሁለት አካባቢዎች በስፋት ይከሰታል? እንደ ዶ/ር ጂልቻ ጥናት ከሆነ ዋናው ምክንያት በእነዚህ አካባቢዎች የሚኖሩት ማኅበረሰቦች አዘውትረው ከሚመገቡት ምግብ ጋር የሚያያዝ ነው። ""ለዚህ የካንሰር ዓይነት ጥናቶች እንደምክንያት የሚጠቅሱት ሁለት ነገሮች አሉ። እነርሱም አልኮል እና ትኩስ [የሚፋጁ] ምግቦችን መመገብ ናቸው። በአርሲ እና በባሌ አካባቢ ደግሞ አልኮል ብዙም የማይዘወተር ነገር ነው። ስለዚህ ምክንያቱ ሊሆን የሚችለው የሚመገቡት ምግብ ነው ማለት ነው"" ይላሉ። ልክ በሌሎች አካባቢዎች ያሉ ሰዎች እንጀራ በየዕለቱ እንደሚመገቡት ሁሉ በባሌ እና በአርሲ ማኅበረሰብ ባህላዊ ምግብ የሆነው ገንፎ የዚህ ካንሰር መነሻ መሆኑን የሚያሳዩ ብዙ ማስረጃዎች እንዳሉ ዶ/ር ጂልቻ ይናገራሉ። ""የእነዚህ አካባቢ ነዋሪዎች በብዛት ገንፎ ይመገባሉ። ገንፎ ደግሞ በባህሪውም በባህልም ትኩሱን ነው የሚበላው። ይህ ደግሞ በጊዜ ሂደት ለዚህ የካንሰር ዓይነት እንድንጋለጥ ያደርጋል ማለት ነው"" በማለት ስለዚህም እንደመፍትሄ ሰዎች ይህንን ምግብ ሲመገቡ አቀዝቅዘው እንዲበሉ ባለሙያው ይመክራሉ። በተጨማሪም በአመጋገብ ልማድ ምክንያት ለዚህ የጤና ችግር ተጋላጭ የሆኑ አካባቢ ነዋሪዎችን የአመጋገብ ሥርዓትን መቀየር አስፈላጊ መሆኑንም ዶ/ር ጂልቻ ጠቅሰዋል። ባለሙያው ቁርስ፣ ምሳ እና እራት ገንፎ በየዕለቱ መመገብ ለጉሮሮ ቱቦ ካንሰር የመጋለጥ እድልን እነደሚያሰፋ ይገልጻሉ። ይህ የጉሮሮ ቱቦ ካንሰር ምን ያህል አስከፊ ነው? ዶ/ር ጂልቻ እንደሚሉት ይህ የካንሰር ዓይነት ከሌሎች የካንሰር ዓይነቶች አንጻር ለማከም የሚያስቸግር እና በአጭር ጊዜ ውስጥ ሕይወትን ሊያሳጣ የሚችል ነው። ""አሁን አሁን ብዙ የካንሰር ዓይነቶችን ማዳን እየተቻለ ነው። የጎሮሮ ቱቦ ካንሰር ግን በጣም አስከፊ ነው። አንዴ ከያዘ ተመልሶ የዳነን ሰው ማግኘት በጣም አስቸጋሪ ነው"" ይላሉ። ""በየጎሮሮ አካባቢ ቀዶ ሕክምና ለማድረግ እንኳ በጣም አስቸጋሪ ነው። በቱቦ አካባቢ ያሉት ሌሎች የሰውነታችን አካላት በጣም ወሳኝ ናቸው። ልባችን የሚገኘው በዚያ አቅራቢያ ነው። ሳንባችንም እንደዚሁ። ከዚያ በተጨማሪ ትልቁ የደም ቧንቧ፣ አኦርታ የሚባለውም የሚገኘው በዚሁ አካባቢ ነው። ስለዚህ ይህ ካንሰር ከያዘ ቶሎ ወደ እነዚህ የአካል ክፍሎች ይስፋፋል ማለት ነው"" በማለት የሚያስከትልውን ውስብስብ ችግር ይገልጻሉ። ስለዚህ ይህ የካንሰር ዓይነት አንዴ ከያዘን ረዥም ጊዜ ሳይሰጥ በወራት ጊዜ ውስጥ ሊገድል ይችላል ይላሉ። የዚህ ካንሰር ዓይነት ምልክቶች ምን ምንድን ናቸው? በዚህ ካንሰር ዓይነት የተያዘ አንድ ታማሚ ለመጀመሪያ ጊዜ የሚያየው ምልክት የደረት ማቃጠል ነው። ይኹን እንጂ ብዙ ሰዎች ይህ ምልክት የቀላል ሕመሞች ምልክት አድርገው ስለሚያስቡ ወደ ሆስፒታል ከመሄድ ይልቅ፣ አቅልለው በመመልከት የጨጓራ መድኃኒት እንደሚወስዱ በጥናታቸው ማረጋጋጣቸውን ይናገራሉ። ""በዚህ የካንሰር ዓይነት የተያዘ ሰው ደረቱ አካባቢ የማቃጠል ስሜት ከመሰማት ባሻገር፣ በሂደት ምግብ መዋጥ ሊያስቸግረው ይችላል። መጀመሪያ ላይ ጠጣር ምግቦችን ከዚያ ደግሞ ፈሳሽ፣ መጨረሻ ላይ ምራቁን ጭምር መዋጥ ይቸገራል። ከዚያም ክብደቱ በጣም ይቀንሳል"" ይላሉ።"	https://www.bbc.com/amharic/news-61445937
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።	https://www.bbc.com/amharic/news-48672456
health	ኮሮናቫይረስ፡ በዩናይትድ ኪንግደም ከ10ሺህ በላይ ተጨማሪ ሰዎች በኮቪድ -19 መያዛቸው ተገለፀ	ዩናይትድ ኪንግደም በስፋት ምርመራ ማካሄድ ከጀመረች ወዲህ ለመጀመሪያ ጊዜ ከ10 ሺህ ሰዎች በላይ በኮሮናቫይረስ መያዛቸውን አስታወቀች። በአገሪቷ ላለፉት 28 ቀናት በተደረገ ምርመራ 12 ሺህ 872 ሰዎች በቫይረሱ የተያዙ ሰዎች የተገኙ ሲሆን፤ የ49 ሰዎች ሕይወትም አልፏል። በቴክኒክ ችግር ምክንያት በዚህ ሳምንት የተወሰኑ በቫይረሱ የተያዙ ሰዎች ቁጥር ያልተመዘገበ ቢሆንም በቅዳሜ ዕለቱ መረጃ ላይ እንደተካተተ መንግሥት ገልጿል። መንግሥት ይህን ያለው በዚህ ሳምንት መጀመሪያ ላይ የወጣው መረጃ የቫይረሱ ስርጭት ቀድሞ ከነበሩት ሳምንታት ቀስ በቀስ ሊጨምር እንደሚችል ካመላከተ በኋላ ነው። መረጃው በኢንግላንድ ምን ያህል ሰዎች ቫይረሱ እንዳለባቸው ለማወቅ ከማሕበረሰቡ ውስጥ በተወሰደ የአጋጣሚ ናሙና ላይ በተደረገ ሳምንታዊ ምርመራ ላይ የተመሰረተ ነበር። የአገሪቷ መንግሥት በየዕለቱ የሚወጡ መረጃዎችም የቫይረሱ ሥርጭት ያለበትን የቅርብ ሁኔታ ስለሚያሳዩ በየዕለቱ የሚመዘገቡ በቫይረሱ የተያዙ ሰዎችን ቁጥርም በቅርበት እየተከታተልኩ ነው ብሏል። ይሁን እንጅ  በሚቀጥሉት ቀናት የሚወጣው መረጃ በቀደመው ሳምንት በቫይረሱ የተያዙ ሰዎች ቁጥርን እንደሚያካትት አሳስቧል። የጤና መሥሪያ ቤት ቃል አቀባይ መረጃው በዚህ መልኩ መውጣቱ ሰዎች የምርመራ ውጤታቸውን ከመቀበል አያግዳቸውም ብለዋል። ውጤታቸውም በተለመደው አግባብ እንደሚገለፅላቸው ቃል አቀባዩ አክለዋል። በዩናይትድ ኪንግደም እስከ ቅዳሜ እለት ድረስ 480 ሺህ 017 ሰዎች በቫይረሱ መያዛቸው ተረጋግጧል። በዩናይትድ ኪንግደም የታየው የቫይረሱ ሥርጭት መስፋፋትም በሌሎች የአውሮፓ አገራት ላይ ታይቷል። ፈረንሳይ ቅዳሜ ዕለት 16 ሺህ 972 ሰዎች በቫይረሱ መያዛቸው የተረጋገጠ ሲሆን ይህም አዲስ የተመዘገበ ከፍተኛው ቁጥር ነው ተብሏል። በኔዘርላንድስ እና ቤልጂየም በቅደም ተከተል 3ሺህ 967 እና 3ሺህ 175 ሰዎች በቫይረሱ የተያዙ ሲሆን ለአገራቱ ይህ በአንድ ቀን የተመዘገበ ከፍተኛው ቁጥር መሆኑ ተገልጿል። በአውሮፓ ከፍተኛ የሕዝብ ቁጥር ያላት ሩሲያም  ከግንቦት ወዲህ ከፍተኛ የተባለውን 9 ሺህ 859 በቫይረሱ የተያዙ ሰዎች ቁጥር መዝግባለች። በተለይ በአውሮፓ ወረርሽኙ እንደገና እያገረሸ ነው።	https://www.bbc.com/amharic/news-54407550
sports	ወጣት ሴቶች የሚሰባሰቡበት የአዲስ አበባው የ'ስኬት ቦርድ' ተጫዋቾች ቡድን	እነዚህ ወጣት ኢትዮጵያውያን ሴቶች አዲስ አበባ ውስጥ ከተለያየ አካባቢዎች በመሰባሰብ 'ስኬት ቦርድ' በመጫወት ትርፍ ጊዜያቸውን ያሳልፋሉ። የቡድኑ አባላት ወጣቶችን ለተለያዩ ጎጂ ልማዶች ከሚዳርጉ ስፍራዎች በመራቅ በስፖርቱ ከመዝናናታቸው ባሻገር፣ በኅብረተሰቡ ውስጥ ስለሴቶች ያለውን የተዛባ አመለካከት ለመቀየር ጥረት እያደረጉ ነው። የቡድኑ አባላት በእዚህ ጨዋታ ውስጥ በመሳተፋቸው አካላዊና አዕምሯዊ ጤና አግኝተናል ይላሉ።	https://www.bbc.com/amharic/articles/cy9l0negz4eo
business	ፋሽን፡ እስራኤል የእንስሳት ፀጉር ንግድን ልታግድ ነው	እስራኤል ከዚህ በፊት ካፀደቀቻቸው ሕጎች በተጨማሪ የእንስሳት ፀጉር መግዛትም ሆነ መሸጥ ልታግድ መሆኑን አስታወቀች። ይህን በማድረግም በዓለማችን የመጀመሪያዋ አገር ሆናለች። የአገሪቷ የአካባቢ ጥበቃ ሚኒስትር ጊላ ጋምሌል የእንስሳትን ቆዳ እና ፀጉር ለፋሽን ዘርፉ መጠቀም ስህተት ነበር ብለዋል። “የፀጉር ኢንዱስትሪው በመቶ ሚሊዮኖች የሚቆጠሩ እንስሳት እንዲገደሉ ምክንያት ሆኗል። እንዲሁም በርካታ እንስሳትም ለጭካኔና ለችግር ተዳርገዋል” ብለዋል ሚኒስትሯ። በመሆኑም በቀጣይ የግዥ እና ሽያጭ ፈቃድ የሚሰጠውም በተቀመጠ ውስን መስፈርት መሰረት መሆኑን ሚኒስቴሩ ገልጿል። • ታዋቂ ኢትዮጵያዊያን አርቲስቶች ለመዋብ ምን ያህል ይከፍላሉ? • 'ሂል' ጫማዎች እያበቃላቸው ይሆን? • ከኢትዮጵያ ለአረብ አገራት በሕገ ወጥ የሚሸጡት አቦ ሸማኔዎች የእንስሳት መብት ተሟጋቹ ቡድን ‘ፔታ’ እርምጃውን አድንቋል። የቡድኑ ዳሬክተር ኢሊሳ አለን፤ እስራኤል የሁሉንም ጨዋ ዜጎች እሴት የሚጥሱና ከዱር እንስሳት ፀጉር የሚሰሩ ኮቶች፣ ጌጣጌጦችንና የፋሽን አልባሳት ንግድን ከግምት በማስገባት እርምጃ መውሰዷ ተገቢ ነው ብለዋል። በእስራኤል አሁን ላይ የእንስሳት ፀጉርን መግዛትም ሆነ መሸጥ የሚፈልግ ማንኛውም ሰው ፈቃድ መጠየቅ ይኖርበታል። ይሁን እንጅ አዲስ በሚወጣው ሕግ ሥር ይህ ፈቃድ የሚሰጠው ለሳይንሳዊ ምርምር፣ ለትምህርት ወይም ለመማሪያ እንዲሁም ለሃይማኖት እና ለባህል አገልግሎት ብቻ እንደሆነ ተነግሯል። በአገሪቷ በርካታ ቁጥር ያላቸው የአይሁድ እምነት ተከታዮች በሕጉ ላይካተቱ ይችላሉ ተብሏል። አይሁዳውያን ወንዶች ከምስራቅ አውሮፓ ባህል እንደመጣ የሚታመነውን ‘ሽትሬመልስ’ የተባለ ከፀጉር የተሰራ ክብ ኮፍያ ያደርጋሉ። ሕጉን ተላልፎ የሚገኝ 22 ሺህ ዶላር የገንዘብ ቅጣት ወይም የአንድ ዓመት እስር ይጠብቀዋል ተብሏል። እስካሁን ድረስ የእንስሳትን ፀጉር ሽያጭ ያገዱት ጥቂት የአሜሪካ ከተሞችና የብራዚሏ ሳኦፖሎ ናቸው።	https://www.bbc.com/amharic/news-54424850
business	ሶማሊያ ውስጥ ሚሊዮኖች ለረሃብ መጋለጣቸው ተነገረ	በዚህ ዓመት ሶማሊያን ባጋጠሟት ተፈጥሯዊ ችግሮች ምክንያት በሚሊዮኖች የሚቆጠር ሕዝቧ የሚያስፈልገውን ምግብ ሊያገኝ እንደማይችል ተነገረ። ሴቭ ዘ ችልድረን የተባለው ዓለም አቀፍ ግብረ ሰናይ ድርጅት እንዳለው የበረሃ አንበጣ ወረራ፣ የአየር ፀባይ ለውጥ እንዲሁም ከሚያስፈልገው አማካይ የዝናብ መጠን በታች መዝነብ በርካታ ሕዝብን ለችግር አጋልጦታል። በዚህም ሳቢያ በሶማሊያ የተለያዩ አካባቢዎች የሚኖሩ በሚሊዮኖች የሚቆጠሩ ሰዎች የሚያስፈልጋቸውን በቂ የምግብ ምርት እንደማያገኙ አመልክቷል። ሴቭ ዘ ችልድረን እንዳለው በዚህ ሳቢያም በምርት ወቅቱ በሶማሊያ ውስጥ የሚመረተው የሰብልና የአትክልት ምርት በ80 በመቶ ይቀንሳል ተብሎ ይጠበቃል። በተጨማሪም የሶማሊያ ዋነኛ ኢኮኖሚያዊ ገቢ ምንጭ የሆነው የቀንድ ከብት ሽያጭም በከፍተኛ ደረጃ እንደሚጎዳ ተነግሯል። በዚህም ሳቢያ ሶማሊያ ለሽያጭ የምታቀርባቸው የቁም እንስሳት ገቢም በ55 በመቶ ያሽቆለቁላል ተብሎ ተሰግቷል። ግብረ ሰናይ ድርጅቱ እንዳመለከተው በተከሰተው የምግብ እጥረት ምክንያት እናቶች ለልጆቻቸው በቀን አንድ ጊዜ ምግብ ለማቅረብ ተስፋ በሚያስቆረጥ ሁኔታ እየተቸገሩ ነው። በዚህም ሳቢያ አንዳንድ ህጻናት ከአሁኑ ተገቢውን ምግብ ባለማግኘታቸው ሳቢያ በጤናቸው ላይ ጉዳት እየታየ ነው። በተለያዩ ተፈጥሯዊ ክስተቶች ሳቢያ ለምግብ እጥረት የተጋለጡት ሶማሊያውያን ሁኔታ ቀስ በቀስ ወደ አደገኛ ሁኔታ እንዳይሄድ ስጋት ተፈጥሯል። ለዚህ ዓመት የተቀመጡት ግምቶች እንዳመለከቱት በደቡባዊ ሶማሊያ የሚኖሩ ድሃ ቤተሰቦች ከሚያመርቱት ውስጥ ለምግብነት ሊያገኙ የሚችሉት ምርት 15 በመቶ ብቻ እንደሚሆን ተነግሯል። ከዚህ ቀደም ተመሳሳይ አስቸጋሪ ሁኔታ በሚገጥማቸው ጊዜ ከምርታቸው ግማሽ ያህሉን አግኝተው የምግብ እጥረቱን ጊዜ ለማለፍ ይችሉ የነበረ ሲሆን የአሁኑ ግን የከፋ ነው ተብሏል። ሶማሊያ ከሦስት አስርት ዓመታት በላይ በእርስ በርስ ጦርነት ውስጥ የቆየች ሲሆን ይህም በመሰረተ ልማቶቿ ላይ ከባድ ውድመትን በማስከተሉ ተፈጥሯዊ ችግሮች ከሚያስከትሉት ጉዳት ጋር ተዳምሮ ሕዝቡ ላይ ከባድ ጫናን አስከትሏል። በተጨማሪም አልሻባብ የተባለው ታጣቂው ጽንፈኛ ቡድንም አገሪቱ ወደ መረጋጋት እንዳትመለስ ምክንያት ከመሆኑ በተጨማሪ በተለያዩ ጊዜያት በሚፈጽማቸው የሽብር ጥቃቶች በርካታ ሰላማዊ ሰዎች ይገደላሉ። በተባበሩት መንግሥታትና በአፍሪካ ሕብረት የሚደገፈው የሶማሊያ ማዕከላዊ መንግሥትም በውስጥ በተደጋጋሚ በሚያጋጥመው ፖለቲካዊ አለመረጋጋት ሳቢያ በውጥረት ውስጥ በመሆኑ የታጣቂ ቡድኑንና ተፈጥሯዊ ክስተቶችን በመቆጣጠር አገሪቱን ለማረጋጋት ፈተና ገጥሞት ቆይቷል።	https://www.bbc.com/amharic/news-56715602
health	ኮሮናቫይረስ፡ በኦክስጂን እጥረት በርካቶች በሚሞቱባት ሕንድ ሆስፒታል ላይ በተነሳ እሳት 13 ህሙማን ሞቱ	"ዛሬ አርብ በሕንዷ ከተማ ሙምባይ አቅራቢያ ባለ ኮቪድ-19 ህክምና ሆስፒታል ላይ በተነሳ ቢያንስ 13 ሰዎች መሞታቸው ተነገረ። አርብ ጠዋት የተቀሰቀሰው እሳት ለበርካቶች ሞት ምክንያት ከሆነ በኋላ በቁጥጥር ሰር የዋለ ሲሆን ከአደጋው ተረፉት ህሙማን በአቅራቢያ ወደሚገኝ ሆስፒታል ተዘዋውረዋል። በርካታ ሰዎች በወረርሽኙ እየተያዙባት ባለችው ሕንድ በዛሬው ዕለት ብቻ 332,730 ሰዎች ላይ ቫይረሱ የተገኘባቸው ሲሆን ይህም በዓለም በአንድ ቀን የተመዘገበው የህሙማን ቁጥር ነው ተብሏል። በበሽታው ሰበብ ህይወታቸው ሚያልፍ ሰዎች አሃዝም እጅግ ከፍተኛ ሲሆን ባለፉት 24 ሰዓታት 2,263 ሰዎች መሞታቸው ተገልጿል። በሕንድ ለሁለተኛ ጊዜ የተከሰተውን የኮሮናቫይረስ ወረርሽኝ ተከትሎ በዋና ከተማዋ ኒው ደልሂ ያሉ ሆስፒታሎች ከፍተኛ የኦክስጂን እጥረት አጋጥሟቸዋል። በዚህም ኦክስጂን በመጠባበቅ ላይ የነበሩ ታማሚዎች ህይወት እያለፈ መሆኑን እና በሕንድ ምርጥ የተባለ የጤና መሰረተ ልማት ባያላት ኒው ደልሂ ከተማ ለጽኑ ህሙማን የሚሆኑ አልጋዎች ሞልተዋል ተብሏል። እስከ አሁን ድረስ 16 ሚሊዮን ዜጎቿ በኮሮናቫይረስ መያዛቸውን ሕንድ አረጋግጣለች። ትናንት ሐሙስ ይፋ የተደረገው የ24 ሰዓታት የምርመራ ውጤት ብቻ ከ314 ሺህ በላይ ሰዎች በአንድ ቀን በወረርሽኙ መያዛቸውን እና ከሁለት ሺህ በላይ ሰዎች መሞታቸውን ያሳያል። የሕንዱ ጠቅላይ ሚኒስቴር ናሬንድራ ሞዲም በቫይረሱ ከባድ ጉዳት ከደረሰባቸው ግዛቶች መሪዎች እና ከኦክስጂን አምራቾች ጋር ዛሬ ውይይት ያደርጋሉ ተብሎ ይጠበቃል። ከኒው ደልሂ ውጪ ጉጃራት፣ ኡታር ፕራዴሽ እና ሃርያና የተሰኙት ግዛቶች ተመሳሳይ የኦክስጂን እጥረት ገጥሟቸዋል። ግዛቶች የኦክስጂን መያዣ ጋኖች ወደ ሌሎች ግዛቶች እንዳይዘዋወሩ በማገድ ላይ ሲሆኑ፤ የተወሰኑ ተቋማት ምርቶቻቸውን ማከማቸት መጀመራቸውን የደልሂ ቴሌቪዥን ዘግቧል። በኮቪድ-19 ተይዞ በህክምና ላይ ያለው የሕንድ ፖለቲከኛ ሳውራህ ባራድዋጅ በትዊተር ገጹ የተገጠመለት ኦክስጂን ሊያልቅ የቀረው ሦስት ሰዓታት ብቻ መሆኑን አጋርቶ ነበር። ""ብዙ ሰዎች በኦክስጅን ላይ ጥገኛ ሆነው ነው ያሉት። የተገጠመላቸው ኦክስጂን ሲጠናቀቅ ህይወታቸው ያልፋል። ይህ ጊዜ በጋራ ተባብረን የምንሰራበት ነው"" ሲል ተማፅኗል። በበሽታው ምክንያት የሚሞቱ ሰዎች ቁጥር ከፍተኛ በመሆኑ በሕንድ ባህል መሰረት የሞቱ ሰዎች አስከሬንን ለማቃጠል ከፍተኛ ወረፋ መኖሩን ቤተሰቦች ገልጸዋል። አንድ ሐኪም በሆስፒታ ውስጥ ተራ የሚጠብቁ በርካታ አስከሬኖች መኖራቸውንም ገልጿል።"	https://www.bbc.com/amharic/news-56827449
sports	በሴቶች የአፍሪካ ሻምፒዮንስ ሊግ የደቡብ አፍሪካዋ ማሜሎዲ ሰንዳውንስ የመጀመሪያውን ዋንጫን አነሳች	"የደቡብ አፍሪካው ማሜሎዲ ሰንዳውንስ የጋናውን ሃሳካስ ሌዲስን 2 ለ 0 በማሸነፍ ካይሮ ላይ የተካሄደውን የመጀመሪያውን የሴቶች የአፍሪካ ቻምፒየንስ ሊግ ዋንጫ በማንሳት ታሪክ አስመዘገቡ። በመጀመሪያዎቹ ደቂቃዎች ሚዛናዊ በሆነ መልኩ ሁለቱም ቡድኖች ኳስ ተቆጣጥረው ተጫውተዋል። አንዳንድ ደካማ ቅብብሎች መኖራቸው በሁለቱም በኩል ግልጽ የጎል ዕድሎችን መፍጠር እንዳይችሉ አድርጓል። ሰንዳውንስ በሰባተኛው ደቂቃ ሊራቶ ክጋሳጎ ከፍጹም ቅጣት ክልል ውጪ የሞከረችውን የቅጣት ምት ኳስ ለጥቂት ወደ ውጪ ወጥቷል። የመጀመሪያው ጎል የተገኘው በ32ኛው ደቂቃ ላይ ሲሆን ሦስቱ የሰንዳውንስ አጥቂዎች በጥሩ ሁኔታ ተቀናጅተው ሃሳካሶች ላይ ጎል አስቆጥረዋል። ቹዬኔ ሞሪፊ ደግሞ የግቧ ባለቤት ናት። የደቡብ አፍሪካው ቡድን በሁለተኛው አጋማሽ ጨዋታውን በመቆጣጠር በ65ኛው ደቂቃ ላይ በማግኮይ አማካይነት ሁለተኛውን ጎል አስቆጥሯል። ሃሳካሶች በ76ኛው ደቂቃ ከቅጣት ምት ጥሩ ሙከራ ቢያደርጉም የሰንዳውንስ በረኛ አድናዋለች። ጋናዎች ጎል ለማግኘት ሲያጠቁ በመከላከሉ ረገድ ቢሳሱም ሰንዳውንሶች ዕድሉን ተጠቅመው ተጨማሪ ግብ ማስቆጠር አልቻሉም። ሰንዳውንሷ ሬጂና ማጎሎላ ተቀይራ ከገባች ከጥቂት ደቂቃዎች በኋላ በቀጥታ ቀይ ካርድ ከሜዳ ተባራለች። የፍጻሜው ጨዋታ ለሁለቱም ቡድኖች ያልተጠበቀ ነበር። ሰንዳውንሶች ለፍጻሜው እስኪደርሱ ሁለት ግቦችን ብቻ ሲያስቆጥሩ ሃሳካሶች ደግሞ ባደረጓቸው አራት ጨዋታዎች 10 ጎሎችን ማስቆጠር ችለው ነበር። ከፍጻሜው በፊት የማሜሎዲ ሰንዳውንስ አሰልጣኝ ጄሪ ሻባላላ ተመሳሳይ ውድድሮችን ""ተከላካዮች ያሸንፋሉ"" ብለው ነበር። በውድድሩ ግማሽ ፍጻሜ በመለያ የፍጹም ቅጣት ምት ወቅት ካልሆነ በስተቀር ቡድናቸው አንድም ጎል አለማስተናገዱ አስተያየቱ ትክክል መሆኑን አሳይቷል። በውድድሩ ሃሳካስን ካስቆጠራቸው ጎሎች ግማሹን ያስቆጠረችው የ19 ዓመቷ ኤቭሊን ባዱ የውድድሩ ከፍተኛ ግብ አስቆጣሪ ብትሆንም በፍጻሜው ጨዋታ ግን ጎል ማስቆተር ሳትችል ቀርታለች። ሐሙስ የሞሮኮው አስ ፋር የኢኳቶሪያል ጊኒው ማላቦ ኪንግስን 3 ለ 1 በማሸነፍ ሦስተኛ ደረጃን አግኝተዋል።"	https://www.bbc.com/amharic/news-59357887
politics	የሄይቲው ጠቅላይ ሚኒስትር ከፕሬዝዳንቱ ግድያ ጋር በተያያዘ ከሀገር እንዳይወጡ ታገዱ	"የሄይቲ ፕሬዚዳንት የነበሩት ጆቬኔል ሞሴ በተፈጸመባቸው ግድያ ተሳትፈዋል ተባለው ምርመራ እየተደረገባቸው የሚገኙት የሀገሪቱ ጠቅላይ ሚኒስትር አሪኤል ሄንሪ ከሀገር እንዳይወጡ ታግደዋል። ዓቃቤ ሕግ ጠቅላይ ሚኒስትሩ በግድያው ዋና ተጠርጣሪ ከሆነው ከጆሴፍ ፊሊክስ ባዲዮ ጋር ያላቸውን ግንኙነት እንዲያብራሩ የጠየቀ ሲሆን እርሳቸው ላይም ክስ ለመመስረት እቅድ እንዳለው ተሰምቷል። የፕሬዝዳንቱ ገደይ እና ጠቅላይ ሚኒስትሩ ግድያው ከተፈጸመ ከጥቂት ሰዓታት በኋላ ተደጋጋሚ የስልክ ጥሪ ማድረጋቸውን ማስረጃዎችን በመጠቀስ ዓቃቤ ሕግ አስረድቷል። ፕሬዝዳንቱ ከአንድ ወር በፊት በኃይል የታጠቁ በርካታ ሰዎች መኖሪያ ቤታቸውን ሰብረው ከገቡ በኋላ በከፈቱት ተኩስ የተገደሉ ሲሆን የፕሬዝደንቱ ሞት በሀገሪቱ የፖለቲካ ቀውስ አስከትሏል። ባለፈው ሰኞ ጠቅላይ ሚኒስትር ሄንሪ የሀገሪቱ ዋና አቃቤ ሕግ ቤድ ፎርድ ክላውድን ""ከባድ የአስተዳደር ጥፋት"" ፈጽመዋል በሚል አሰናብተው በምትካቸውም ሌላ አቃቤ ህግ ሾመው ነበር። ሆኖም ማክሰኞ ተሻሩ የተባሉት አቃቤ ህግ ግድያውን ለሚመረምሩት ዳኛ ጠቅላይ ሚኒስትሩን በጉዳዩ ላይ ባላቸው ""አጠራጣሪ"" ተሳትፎ ክስ እንዲመሰርትባቸው ጠይቀዋል። ምንጮች ጠቅላይ ሚኒስትሩ ዓቃቤ ሕግን የማባረር ስልጣን እንደሌላቸው ይናገራሉ። በሌላ በኩል የሀገሪቱ ፍትህ ሚኒስትር አቃቤ ህግ ክላውድ ላይ የሚደረሰውን በርካታ ማስፈራሪያ ተከትሎ ተጨማሪ የፖሊስ ጥበቃ እንዲመደቡላቸው አዟል። አቃቤ ሕግ ከስልክ ኦፕሬተር የተገኙ መረጃዎችን መሰረት አድርገው እንደገለጹት ጠቅላይ ሚኒስትሩ የግድያውን እቅድ በማውጣት ከተከሰሱት ግለሰብ ጋር ፕሬዝዳንት ሞሴ ከተገደሉ ብዙም ሳይቆይ ሁለት ጊዜ ተደዋውለዋል። ጠቅላይ ሚንሰትሩ የሚቀርብባቸውን ክስ ባይቀበሉም ከግድያው ምርመራ ጋር በተያያዘ ከሀገር እንዳይወጡ እግድ ተጥሎባቸዋል። ጠቅላይ ሚንሰትሩ ከዚህ ቀደም ለአገር ውስጥ መገናኛ ብዙሃን፤ ዋና ተጠርጣሪ ባይዲዮን እንደሚያውቁት እና ወንጀሉን ፈጽሟል ብለው እንደማያምኑ ተናግረው ነበር። ፖሊስ በአሁኑ ወቅት ከፕሬዝደንቱ ግድያ ጋር በተያያዘ 44 ሰዎች በቁጥጥር ሥር መዋላቸውን አስታውቋል። ከእነዚህ መካከል ደግሞ ጡረታ የወጡ 18 የኮሎምፒያ ጦር አባላት ይገኙበታል።"	https://www.bbc.com/amharic/news-58567893
sports	ስፔን ውስጥ ከኮርማዎች ጋር በተደረገው ሩጫ ሦስት ሰዎች ተጎዱ	ከነውጠኛ ኮርማ ጋር ሲሯሯዙ የነበሩ ሦስት ሰዎች ከፍተኛ ጉዳት ደረሰባቸው። በስፔን በሚካሄደው ከነውጠኛ ኮርማዎች ጋር የመሯሯጥ ዓመታዊው ሳን ፌርሚን ፌስቲቫል ላይ 2 አሜሪካዊያንና የስፔን ዜጋ ላይ ጉዳት መድረሱን ባለስልጣናት አስታወቁ። • የኢትዮ ቴሌኮም 49 በመቶ ድርሻ ለሽያጭ ይቀርባል ተባለ በቀይ መስቀል ህክምና የተደረገላቸው በጠቅላላው ቀላል ጉዳት ያስተናገዱ ሰዎች ቁጥር ወደ 48 እንደሚጠጋ ባለስልጣናቱ ጨምረው አስታውቀዋል። ፌስቲቫሉ እስከ የፊታችን እሁድ የሚቀጥል ሲሆን ከኮርማው ጋር መሯሯጡ ጠዋት ጠዋት ላይ ይካሄዳል። በፌስቲቫሉ ላይ የሚሳተፉት ሰዎች ነጭ ልብስ እና ቀይ ስካረፍ በማድረግ በጠባብ ጎዳና ላይ ለ850 ሜትር ከበሬ ፊት በመሮጥ ለኮርማዎች ወደ ተከለለው ቦታ ድረስ ከኮርማው ጋር ይሯሯጣሉ። • ጥሩ ሰው ምን አይነት ነው? በየቀኑ ስድስት ኮርማዎች ይለቀቃሉ በዚህም በርካቶች ጉዳት ይደርስል። ይህ ጥንታዊ ፌስቲቫል ከ1910 ጀምሮ ሲካሄድ የቆየ ሲሆን እስካሁን 16 ሰዎች በኮርማዎች ተወግተው ህይታቸው አልፏል። ለመጨራሻ ጊዜ አንገቱ ላይ ተወግቶ ህይወቱ ያለፈው ዳኒኤል ሮሜሮ 2009 ላይ ነበር። ትናንት ጉዳት ያስተናገደው የ46 ዓመቱ አሜሪካዊም አንገቱ ላይ እንደተወጋና ቀዶ ህክምና እንደተደረገለት አሶሺየትድ ፕሬስ ዘግቧል። በዚህ ፌስቲቫሉ ላይ ለመሳተፍ በርካቶች ከመላው የዓለማችን ክፍል ወደ ስፔን ያቀናሉ። ዕድሜው ከ18 ዓመት በላይ የሆነ ሁሉ በፌስቲቫሉ ላይ መሳተፍ የሚችል ሲሆን አብዛኛውን ጊዜ ተሳታፊ ሆነው የሚታዩት ግን ወንዶች ብቻ ናቸው። ከኮርማዎች ፊት የመሯሯጥ ፌስቲቫል በእንስሳት መብት ተሟጋቾች ከፍተኛ ተቃውሞ ይቀርብበታል።	https://www.bbc.com/amharic/news-48905189
health	ኮሮናቫይረስ፡ “ስለበሽታው ሲናገሩት እና ታመው ሲያዩት በጣም የተለያዩ ናቸው” ድምጻዊ ኢቲቃ ተፈሪ	"በኦሮምኛ የፖለቲካ ዘፈኖቹ የሚታወቀው ድምጻዊ ኢቲቃ ተፈሪ በኮሮናቫይረስ መያዙን ካወቀ ሳምንታት መቆጠሩን ለቢቢሲ ተናግሯል። ድምጻዊው ""በሽታው እንዲህ አይነት ቦታ ያዘኝ ብዬ መናገር አልችልም"" ካለ በኋላ የሚጠረጥረው ስፍራ እንዳለ ግን ገልጿል። ድምጻዊው ሃጫሉ ሁንዴሳ፣ በተገደለበት እለት የአፍና አፍንጫ መሸፈኛ ሳያደርግ ከጓደኞቹ ጋር በሆስፒታል ውስጥ ከወዲያ ወዲህ ሲሯሯጡ እንደነበር ያስታውሳል። አምቦ በነበረው የቀብር ስነስርዓት ላይም አብዛኛው ሰው በሐዘን ስሜት ውስጥ ሆኖ የአፍና አፍንጫ መሸፈኛ አልተጠቀመም ነበር። ትልቁ ጥርጣሬዬ ይህ እንደሆነ የሚናገረው ድምጻዊ ሂቲቃ፣ ከአምቦ ከተመለሰ በኋላ የሕመም ስሜት ተሰምቶት ወደ ግል ጤና ጣብያ ቢሄድም ሌላ በሽታ ነው ተብሎ መርፌና ኪኒን ታዘዘለት። ይሁን እንጂ በራሱ ላይ የተመለከታቸው የሕመም ስሜቶች የኮሮናቫይረስ ነበሩ ይላል ድምጻዊ ሂቲቃ። "" ሰውነቴ በጣም ይደክማል፤ ደረቅ ሳል ሳያቋርጥ ለሶስት ሰዓት ያስለኝ ነበር"" በማለት ከዚያ በኋላ ለጤና ቢሮ በመደወል ምርመራ እንደተደረገለት እና በኮሮናቫይረስ መያዙ ሲረጋገጥም ወደ ሚሌኒየም አዳራሽ ተወስዶ ሕክምና እና እንክብካቤ ሲደረግለት መቆየቱን ይናገራል። ""የምኖረው ከእህቴ ጋር ነው፣ እርሷም ተይዛ ነበር፤ እርሷ ህመም እንደኔ ስላልጠናባት ቤት ውስጥ በተደረገላት እንክብካቤ ነው የተሻላት፤ እኔ ግን ለሁለት ሳምንታት ሚሌኒየም አዳራሽ ውስጥ ሕክምና ድጋፍ ተደርጎልኛል።"" ይላል በሚሊኒየም አዳራሽ ያሳለፋቸው ሁለት ሳምንታት ፈታኝ እንደነበረ የሚናገረው ኢቲቃ ሆኖም በጤና ባለሙያዎቹ ለታማሚዎች የሚደረገው ህክምናና እንክብካቤ ሊደነቅ የሚገባው መሆኑን ይጠቅሳል። በከባድ ህመም ያሳለፈባቸው ሳምንታት በመጥቀስ ማህበረሰቡ በሽታውን አቅልሎ ማየት እንደሌለበትም ይመክራል። "" ሳሉ በጣም ከባድ ነበር፤ ሁለት ለሊት ጭንቅላቴን ይዤ ነበር ሳስል ያሳለፍኩት፤ ከሚነገረው በላይ በጣም በጣም ከባድ ጊዜ ነበር፤ ስለበሽታው ሲናገሩት እና ታመው ሲያዩት በጣም የተለያዩ ናቸው፤ ስለዚህ ለራስ ጥንቃቄ ማድረግ በጣም አስፈላጊ ነው።"" በማለት መልእክቱን አስተላልፏል። ድምጻዊ ሂቲቃ፣ በአሁኑ ሰዓት ሙሉ በሙሉ የዳነ ባይሆንም ከአምስት ቀናት በፊት ከሚሌኒየም የማቆያና ህክምና ማእከል በመውጣት ወደ ቤቱ ተመልሷል። ""ቤት እየተመላለስን እንከታተልሃለን ተብዬ ነው የወጣሁት"" በማለት የጤና ባለሙያዎቹ ቃል በገቡት መሰረት ከማቆያው ከተመለሰ በኋላ ቤቱ ድረስ እየመጡ ክትትል እንዳደረጉለት ገልጿል። በአሁኑ ሰዓት ሞልቶ ባይሻለውም ከነበረበት ሁኔታ በጥሩ ጤንነት ላይ እንደሚገኝ ተናግሯል። ""በህመሜ ሰዓት በሁሉም መንገድ ይጠይቁኝና ሲያበራቱኝ የነበሩ አድናቂዎቼና ማህበረሰቡን ላመሰግን እወዳለሁ፤ አሁን በጥሩ ጤንነት ላይ እገኛለሁ፤ ከሚያሰጋኝ ነገር ውስጥ ወጥቻለሁ ማለት እችላለሁ።"""	https://www.bbc.com/amharic/news-53669799
business	የኢትዮጵያን የክፍያ ስርዓት ለማዘመን የሚጥሩት ወጣቶች	የኮቪድ ወረርሽኝ በዓለም ላይ ተከስቶ በርካታ ሁነቶችን ከስር መሰረቱ በቀየረበት ወቅት የአገሪቱን የፋይናንስ ዘርፍ የሚመራው እና የሚቆጣጠረው  የኢትዮጵያ ብሔራዊ ባንክም አዲስ መመሪያ ይፋ አደረገ። ይህም መመሪያ ከባንክ ውጪ ያሉ ድርጅቶች ዲጂታል ፋይናንስ አገልግሎት መስጠት የሚችሉበት ነው። በዚህም መሰረት ለባንኮች ብቻ ይፈቀድ የነበረውን የዲጂታል ባንክ አገልግሎት፣ ባንክ ላልሆኑ ለአገር ውስጥ የክፍያ መፈጸሚያ ሰነድ እና ለክፍያ ሥርዓት ኦፕሬተሮች ፍቃድ መስጠት አስችሏል። ይህ ለባንኮች ብቻ ይፈቀድ የነበረው የዲጂታል ባንክ አገልግሎትን ባንክ ያልሆኑ ኦፕሬተሮችም በዘርፉ ላይ መሰማራት እንደሚችሉ የተረዱት ናኤል ኃይለማርያም እና እስራኤል ጎይቶም ይህንን እድል ለመጠቀም በማሰብ መንቀሳቀስ ጀመሩ። ቻፓ ፋይናንሻል ቴክኖሎጂስ አክሲዮን ማህበር፣ ቻፓ፣ በአገር ውስጥ የፋይናንስ ስርዓቱን ለማቀላጠፍ አልመው ፈቃድ ካገኙ ባንክ ነክ ካልሆኑ ተቋማት መካከል አንዱ ነው። ቻፓ ፊንቴክ (Fintech) ከሚባለው እና በፍጥነት እያደገ ካለ የፋይናንስ ዘርፍ የሚመደብ ነው። በአጭሩ ፊንቴክ ማለት፣ የገንዘብ ቴክኖሎጂዎችን፣ሰው ሠራሽ ልኅቀትን (አርተፊሻል ኢንተለጀንስ)፣ ብሎክ ቼይን፣ ክላውድ ኮምፒውቲንግን እና ዳታን በመጠቀም የፋይናንስ ስርዓቱን ለማዘመን የሚሰራ ነው። የቻፓ መስራች የሆኑት ናኤል ኃይለማርያም እና እስራኤል ጎይቶም የተገናኙት በቻይና ዩኒቨርስቲ ውስጥ በሚማሩበት ወቅት ነው። ናኤል በዳታ ሳይንስ እና ኢንፎርሜሽን ቴክኖሎጂ ሁለተኛ ዲግሪውን ሲሰራ፣ እስራኤል ደግሞ ፊዚክስ፣ ማይክሮ ኤሌክትሪክ ሳይንስ እና ኢንጂነሪንግ በማጥናት ሰው ሠራሽ ልኅቀት (አርቴፍሻል ኢንተለጀንስ)ላይ የምርምር ስራ እያካሄደ ነበር። ናኤል ስለ ድርጅታቸው ዓላማ ሲገልጽ “በኢትዮጵያ ውስጥ የሚገኙ ስራ ፈጣሪዎችን እና ቢዝነሶችን ማበረታታት እንዲሁም ከዓለም አቀፉ ኢኮኖሚ ጋር ማስተሳሰር ነው” ይላል ቻፓ የኦንላይን (በበይነ መረብ የሚደረግ) ክፍያን በቀላል መንገድ፣ ለቢዝነሶች እንዲከፈል የሚያስችል ስርዓት ነው። ቻፓን የሚጠቀሙ ሰዎች በኦንላይን ከየትኛውም ባንክ ክፍያ መቀበል እንዲችሉ ተደርጎ መሰራቱን መስራቾቹ ይናገራሉ። ከአገር ውስጥ ባንኮች ብቻ ሳይሆን በዓለም አቀፍ ካሉ የየትኛውም የገንዘብ አስተላላፊዎች እና ባንኮች በኦንላይን ክፍያ መቀበል ያስችላል። ዲጂታል ፋይናንስ በኢትዮጵያ በጅምር ደረጃ ላይ ቢሆንም የክፍያ አገልግሎትን ለሁሉም የኅብረተሰብ ክፍል በቀላሉ፣ በአነስተኛ ወጪ እና በጊዜ እንዲሁም አስተማማኝ በሆነ መልኩ በማድረስ፣ የፋይናንስ አገልግሎት ተጠቃሚዎችን ፍላጎት በመጨመር የፋይናንስ ዘርፉን ዓለም አቀፍ ውድድር ውስጥ ለማስገባት መታቀዱን ብሔራዊ ባንክ በአንድ ወቅት ተናግሮ ነበር። ብሔራዊ ባንክ የአገሪቱን የክፍያ ስርዓት በተመለከተ በአውሮፓውያኑ አቆጣጠር 2011 የብሔራዊ ሲስተም አዋጅ በማውጣትና በተግባር በማዋል በሁሉም ባንኮች ደንበኞች አማካኝነት ከአንዱ ባንክ ወደ ሌላ ባንክ የሚደረጉትን የክፍያ ትዕዛዞች ወድያውኑ ክፍያው እንዲፈጸም የሚስችል ሥርዓት ዘርግቶ እያስተዳደረ ይገኛል። ናኤል እና እስራኤል በተለያዩ የአውሮፓ አገራት ለትምህርት እና ለስራ ተጉዘዋል። “ሁሌም ወደ ኢትዮጵያ ስንመጣ ዲጂታል ሴክተሩ ደካማ መሆኑን እናስተውላለን። ይህ ደግሞ ሰዎች የፈጠራ እውቀታቸው በማነሱ ወይንም ደግሞ ዲጂታል ፕላትፎርሞች [መድረኮች] ስለሌሉ አይደለም። ነገር ግን በኦንላይን ክፍያ ለመፈፀም የሚያስችል ስርዓት አለመዘርጋቱ ነበር ችግሩ።” ይላል። በአውሮፓ አገራት ክፍያ ለመፈፀም ሰዎች ስልካቸውን አልያም የባንክ ካርዳቸውን መጠቀም ሲመርጡ በኢትዮጵያ ግን አሁንም ወረቀት ገንዘብን ወይም ሳንቲም ተሸክሞ መንቀሳቀስ አልቀረም። እስራኤል ብሔራዊ ባንክ ይህንን መመርያ ከማውጣቱ በፊት ራሱ እንዴት አድርጎ ክፍያዎችን በኦንላይን መክፈል እንደሚቻል ያስብ ነበር። የዲጂታል ክፍያ አገልግሎት በአጠቃላይ ከግለሰብ ጀምሮ እስከ መንግሥት በተለይም በፋይናንስ ዘርፍ ውስጥ ትልቅ አስተዋጽኦ አለው። “ብሔራዊ ባንክ መመርያውን ይፋ ባደረገበት ወቅት ሁለታችንም ኢትዮጵያ ነበርን። ስለዚህም የረዥም ግዜ እቅዳችንን ለማሳካት ይህንን እድል ተጠቀምንበት” በማለት የአመሰራረቱን ሂደት ያስረዳል። በኢትዮጵያ ውስጥ መንግሥታዊም ሆኑ መንግሥታዊ ያልሆኑ ተቋማት ምርትና አገልግሎታቸውን ለአገር ውስጥ ወይንም ባህር ማዶ ለሚገኙ ደንበኞቻቸው ሸጠው ክፍያ መቀበል በቀላሉ የሚታሰብ ነገር አይደለም። በይበልጥ ደግሞ አገልግሎቱን በኦንላይን ማግኘት አስቸጋሪ ነው። ይህ ቻፓ ፋይናንሻል ቴክኖሎጂስ የዘረጋው ስርዓት ይህንን ለማቃለል የተሰራ ነው ነው። ናኤል በበኩሉ በአገር ውስጥ ከአንድ ወገን በኦንላይን የተፈፀመን ክፍያ ገንዘብ ማውጣት ራሱ ውስብሰብ መሆኑን ይናገራል። “በኢትዮጵያ ውስጥ የሚገኝ ቢዝነስ  በኦንላየን ክፍያ መቀበል ከፈለገ ኢንሳን ጨምሮ በርካታ ስፍራዎች መርገጥ ይጠበቅበታል።” አክሎም “እኛ ይህንን ስርዓት  በአንድ ነው ያቀናጀነው” ብሏል። የኦንላይን ክፍያዎች ከአገር ውጪ የሚፈፀሙትን ክፍያዎች ብቻ ሳይሆን የአገር ውስጥ ክፍያዎችንም ያካትታል። “በአነስተኛ ንግድ ላይ የተሰማሩ በአገር ውስጥ አንዲሁም ከአገር ውጪ የሚገኙ ደንበኞቻቸውን በኦንላይን እንድያገኙ ማድረግ ችለናል” ይላል ናኤል። “ኩባንያችን ሞባይል መኒ ወይንም ፔይፓል እንዲሁም ቴሌ ብር አይደለም። ያሉትን የክፍያ ስርቶች በአንድ ላይ ነው ያስተሳሰርነው’” ሲል ያክላል እስራኤል። ነጋዴዎችም አገልግሎታቸውን ከራሳቸው ድረገጽ እንዲሁም በኦንላይን ያገኛሉ። በኦንላይን ክፍያቸውን ለማግኘት ግን ቻፓ መመዝገብ ይኖርባቸዋል። እነ ናኤል ብሔራዊ ባንክ ይህንን መመርያ ይፋ ከማድረጉ በፊት ስለ ዲጂታል ክፍያ አስፈላጊነት እና ሁሉን አሳላጭነት ለማስረዳት በርካታ መንግሥታዊ ተቋማትን በር አንኳኩተዋል። ለብሔራዊ ባንክ ባለ 80 ገጽ ማብራርያ አቅርበው ቢያስረዱም ልፋታቸው ውሃ አለመቋጠሩን ያስታውሳሉ። ከዚህ በፊት ግን በረገጧቸው የመንግሥት ተቋማት ሁሉ አይቻልም ቀዳሚ ምላሽም ነበር። የኮሮና ወረርሽኝ መምጣት አለምን ከስር መሰረቱ እንደቀየረው በአገሪቱም ያለው የዲጂታል ፋይናንስ ዘርፍ ሁኔታ በፍጥነት ተለወጠ። “በርካታ ነገር ተለውጧል። የመንግሥት ባለስልጣናት ቴክኖሎጂ አፍቃሪ እየሆኑ ነው። ከዚህ በፊት ግን በተለይ በፖሊሲ ረገድ ችግር ነበር።” ሁለቱ ወጣቶች የገጠሟቸውን ተግዳሮቶች አልፈው አሁን 18 ሰራተኞችን ቀጥረው ማሰረት ችለዋል። አገልግሎታቸውንም ወደ ምስራቅ አፍሪካ ከዚያም በመላው አፍሪካ የማስፋፋት ህልም አላቸው። “እቅዳችን ኢትዮጵያን በ2025 ከዓለም ኢኮኖሚ ጋር ማስተሳሰር እንዲሁም 100 ሺህ ስራ ፈጣሪዎች እና ቢዝነሶችን ማገዝ ነው” በማለት እንደማጠቃለያ ኃሳብ ናኤል ተናግሯል።	https://www.bbc.com/amharic/articles/c048pvnd9meo
