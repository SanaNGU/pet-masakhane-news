politics	እየሰፋ የመጣው የኦሮሞ ነጻነት ሠራዊት እንቅስቃሴ እና የፈጠረው ስጋት	ኢትዮጵያ ውስጥ ያለው ቀውስ በኦሮሚያ ክልል በተባባሰው ፖለቲካዊ እና ብሔር ተኮር ውጥረት ሳቢያ እጅጉን ተባብሷል። የኦሮሞ ነጻነት ሠራዊት ከዚህ ቀደም ሊደርስባቸው ወዳልቻላቸው ከተሞች እየቀረበ ጥቃት እየፈጸመ ነው። አዳዲስ ምልምሎችን አሰልጥነው የምርቃት ሥነ ሥርዓት በከተሞቹ ያካሂዳሉ። ቀውሱን ለመግታት ከቡድኑ ጋር ንግግር የማድረግ ሐሳብን ገሸሽ ያደረገው መንግሥት፣ ምላሽ እየሰጠ ያለው ወታደሮች በማሠማራት እና የሰው አልባ አውሮፕላን (ድሮን) ጥቃት በማካሄድ ነው። ነገሩን የበለጠ ያባባሰው ደግሞ የአማራ ሚሊሻዎች ወደ ኦሮሚያ እየገቡ ከታጣቂዎቹ ጋር እየተዋጊ ነው መባሉ ነው። የኦሮሞ ነጻነት ሠራዊት ራሱን እንደ ኦሮሞ ብሔርተኝነት አቀንቃኝ ሲገልጽ፣ ከተቃዋሚዎች ጋር ትስስር ባላቸው መገናኛ ብዙኃን ዕውቅና ተሰጥቶታል። ከዓመታት በፊት ግን ቡድኑ ከኢትዮጵያ ፖለቲካ የተገለለ ነበር። መንግሥት ያዋቀረው የኢትዮጵያ ሰብአዊ መብቶች ኮሚሽን (ኢሰመኮ) እንደሚለው በኦሮሚያ ባለፉት አምስት ወራት “በመቶዎች የሚቆጠሩ ሰዎች በዘግናኝ ሁኔታ ተገድለዋል።” የተባበሩት መንግሥታት በበኩሉ በኅዳር ወር የተፈናቀሉ ሰዎች ከ700 ሺህ ሲበልጡ፣ በታኅሣሥ መባቻ ተጨማሪ 220 ሰዎች ከቤት ንብረታቸው ለመፈናቀል መገደዳቸውን ገልጿል። በግጭቱ ታሳታፊ የሆኑት ሁሉም ቡድኖች የሰብአዊ መብት ጥሰት መፈጸማቸውን አያምኑም። ኅዳር ላይ የኦሮሞ ነጻነት ሠራዊት እየጠነከረ መምጣቱን በሚጠቁም ሁኔታ ተዋጊዎቹ ነቀምቴ ገብተው ነበር። ነቀምቴ ስትራቴጂካዊ ከተማ ከመሆኗ ባሻገር መስመሩ ወደ መዲናዋ አዲስ አበባ፣ ወደ ጠቅላይ ሚኒስትሩ የትውልድ ቀዬ እንዲሁም ታላቁ ሕዳሴ ግድብ ወደሚገነባበት ስፍራ ይወስዳል። ነቀምቴ ስለደረሰው ጥቃት መንግሥት አስተያየት አልሰጠም። መንግሥት ለሌሎች ጥቃቶችን በተመለከተም አስተያየት ሲሰጥ አይስተዋል። ታጣቂዎቹ በነቀምቴ “የፖለቲከ እስረኞችን” ነጻ ማውጣታቸውን ሲናገሩ ነበር። ነዋሪዎች ለቢቢሲ እንደተናገሩት፣ በታጣቂዎች እና በመንግሥት ሠራዊት የተኩስ ልውውጥ ሳቢያ የንጹሃን ሕይወት ተቀጥፏል። በጥቃቱ የ27 ዓመት ወንድ ልጁን እና የ16 ዓመት ሴት ልጁን እንዳጣ አንድ ነዋሪ ለቢቢሲ ገልጿል። የመንግሥት ወታደሮች ወደ ቤቱ እንደተኮሱ የሚናገረው ነዋሪው “ወደ ቤተክርስቲያን ለመሄድ ነበር ከእንቅልፋችን የተነሳነው። ውጪ ተኩስ ይሰማ ስለነበር ሳንሄድ ቀረን። ሁለቱም ልጆቼ ቤት ውስጥ ሳሉ” ተገደሉ ብሏል። የሌሎች ከተሞች ነዋሪዎችም ስለ ግጭቱ ተመሳሳይ አስተያየት ሰጥተዋል። በጎሮ ከተማ የኦሮሞ ነጻነት ሠራዊት ታጣቂዎች በመንግሥት ወታደሮች ላይ የበላይነት ካገኙ በኋላ፣ የከተማዋ ነዋሪ የሆኑ ወጣት ወንዶች የቆሰሉ ታጣቂዎችን ተሸክሞ ለማጓጓዝ እንዲያግዙ ሲያስገድዱ እንደነበር ነዋሪዎች ለቢቢሲ ተናግረዋል። ወጣቶቹ ይህን ሲፈጽሙ በድሮን ጥቃት ተፈጽሞባቸዋል። በዚህም ወጣቶቹ እና የተወሰኑ ታጣቂዎች ተገድለዋል። ክስተቱን በሐዘን በተሰበረ ድምጽ የገለጸ አንድ ነዋሪ ሦስት ተማሪ ወንድሞቹ እንደተገደሉበት ተናግሯል። “ወንድሞቼን አልቀርኳቸውም። አንዳችም እንኳን የሰውነት ክፍላቸው አልተገኘም” ብሏል። የድሮን ጥቃቶቹ፣ መንግሥት በትግራይ እንዳደረገው ሁሉ የኦሮሞ ነጻነት ሠራዊትንም ለመግታት ተመሳሳይ ወታደራዊ ስትራቴጂ እየተጠቀ ነው የሚል ፍርሀት አጭሯል። የአፍሪካ ኅብረት በፌደራል መንግሥቱ እና በህወሓት መካከል የሰላም ስምምነት ማስፈረሙ አይዘነጋም። የኢንተርናሽናል ክራይሲስ ግሩፕ የኢትዮጵያ ተንታኝ ዊልያም ዴቪሰን “በትግራይ የድሮን ጥቃቶች ንጹሃን ቢጎዱም ዒላማው ከፍተኛ ወታደራዎ ተሽከርካሪዎች እና መሣሪያዎች ናቸው። በኦሮሚያ ግን የድሮን ጥቃት የተሰነዘሩት በኦሮሞ ነጻነት ሠራዊት ወታደሮች የምርቃት ሥነ ሥርዓት ላይ ነው። ከተሞች በታጣቂዎች ቁጥጥር ሥር ሲውሉ ድጋፍ ያሳዩ ሰዎችን ለመቅጣትም፣ ከተሞች በታጣቂዎች ከተያዙ በኋላ የድሮን ጥቃቶች ተሰንዝረዋል” ይላል። በኅዳር ወር በጮቢ ወረዳ “የምርቃት ሥነ ሥርዓት” ላይ የአየር ድብደባ ተፈጽሟል። ነዋሪዎቹ ይህንን ሥነ ሥርዓት የታደሙት ወደውና ፈቅደው እንዳልነበረ አንድ የዐይን እማኝ ከአሶሺየትድ ፕሬስ ጋር ባደረጉት ቃለ ምልልስ ተናግረዋል። “ታጣቂዎቹ ነዋሪዎች ሥነ ሥርዓቱ ላይ እንዲገኙ ስለተናገሩ በመቶዎች የሚቆጠሩ ሰዎች ተገኝተዋል። ጥቃቱ ከደረሰ ከ20 ደቂቃ በኋላ ያየሁት አሰቃቂ ነው። ሴቶች፣ ሕጻናት፣ አዛውንቶች እና የተወሰኑ ታጣቂዎች ተገድለዋል” ብለዋል። በጥቅምት ወር በርካታ የአየር ጥቃቶች የተመዘገቡ ሲሆን፣ ከፍተኛ ውድመት ያደረሰው በቢላ ከተማ የደረሰው ጥቃት ነው። በገበያ ቀን በከተማዋ ማዕከል በተፈጸመው ጥቃት ሳቢያ ከ80 በላይ ሰዎች እንደተገደሉ የሆስፒታል ምንጭ ለቢቢሲ ገልጸዋል። የእህታቸውን ልጅ ጨምሮ 11 ሰዎች እንደቀበሩ አንድ ቄስ ለቢቢሲ ተናግረዋል። “ያጣሁት የእህቴ ልጅ የ11ኛ ክፍል ተማሪ ነበር። ሦስት ቤቶች ውስጥ በእያንዳንዳቸው ሁለት ሰዎች ሞተዋል” ብለዋል። ወታደሮች ነዋሪዎች የኦሮሞ ነጻነት ሠራዊት ደጋፊ ናቸው በሚል ጥርጣሬ እንደሚተኩሱባቸው ተገልጿል። ከዚያም አስክሬናቸውን ቤተሰብ እንዳይወስድ ይከለክላሉ። በተለይም የኦሮሞ ነጻነት ሠራዊትን የተቀላቀለ ቤተሰብ ያላቸው ሰዎችን ዘለግ ላለ ጊዜ በማገት ያለ ፍርድ እንደሚያቆዩም ይከሰሳሉ። መቀመጫቸውን ዩናይትድ ኪንግደም ያደረጉት ተንታኝ መብራቱ ከለቻ እንደሚሉት ጠቅላይ ሚኒስትር ዐቢይ አሕመድ ወደ ሥልጣን የመጡበት የኦሮሞ ሕዝብ ድጋፍ አሁን እየታየ ባለው ነውጥ ሳቢያ ሊቀለበስ ይችላል። “የኦሮሞ ነጻነት ሠራዊት ይህንን ፕሮፓጋንዳ ተዋጊዎችን ለመመልመል ሊያወለው ይችላል። የሕዝቡን ድጋፍ ለማግኘት የተመናመነውን [እንደ ምግብ ያሉ] የመሠረታዊ አገልግሎት አቅርቦቶቹን ለማሟላት ሊያውለው ይችላል” ሲሉ ያስረዳሉ። በምዕራብ ኦሮሚያ ጫካ የሽምቅ ውጊያ የሚያካሂደው የኦሮሞ ነጻነት ሠራዊት በኢትዮጵያ ያለውን ማኅበረሰባዊ የመሬት እና የሥልጣን ሽኩቻ ያንጸባርቃል። ሁሉም ማኅበረሰብ በማንነቱ በመኩራት ለባህሉ እና ለቋንቋው ዕውቅና እና ክብር ሲሰጥ ይስተዋላል። ጠቅላይ ሚኒስትሩ ብሔራዊ ማንነት በመገንባት የፖለቲካ ፓርቲዎች የብሔር ውግንናቸውን እንዲተዉ ለማድረግ ቢሞክሩም ተቃውሞ ገጥሟቸዋል። የኦሮሞ ነጻነት ሠራዊት “ኦሮሚያ ራስ ገዝ” ትሁን የሚል አቋም ያራምዳል። ይህ ምን ማለት እንደሆነ በግልጽ ባይታወቅም፣ የቡድኑ ተቺዎች ኦሮሚያ እንድትገነጠል ይፈልጋሉ ብለው ይሰጋሉ። የሥራ አጥ ቁጥር ከመጨመሩ፣ ተቃዋሚ ፓርቲዎች ከመታፈናቸው እና ጠቅላይ ሚኒስትሩ የኦሮምኛ ቀንቋን  ከአማርኛ ጎን ለጎን የሥራ ቋንቋ ለማድረግ ካለመቻላቸው ጋር በተያያዘ የኦሮሞ ነጻነት ሠራዊትን የመደገፍ አዝማሚያ ይስተዋላል። ዊልያም ዴቪሰን በበኩሉ፣ ቡድኑ የአሁን ካለው አቅም በላይ በተጋነነ ሁኔታ እንዳይታይ ያስጠነቅቃል። “ባለፉት ጥቂት ዓመታት የኦሮሞ ነጻነት ሠራዊት የሚንቀሳቀስባቸውን ቦታዎች አስፍቷል፣ የተዋጊዎቹንም ቁጥር ጨምሯል። ይህም መንግሥት የኦሮሞ ተቃዋሚ ፓርቲዎችን ባፈነበት ወቅት ነው። ሆኖም ግን እንኳን ለፌደራል መንግሥቱ ለክልሉም መንግሥት ስጋት ለመሆን አልደረሰም” ይላል። ቡድኑ ምን ያህል ተዋጊዎች ቡድኑ እንዳለው ግልጽ አይደለም። መብራቱ እንደሚሉት “ፈጣን እና መጠኑ የተገደበ ጥቃት በመፈጸም የመንግሥትን አቅም ለማዳከም የሚደረገው ጥረት” የቡድኑ ተዋጊዎች ያን ያህል የተጋነነ ቁጥር አላቸው ለማለት አያስደፍርም። ቡድኑ ባንክ በመዝረፍ እንዲሁም ነጋዴዎችን፣ ሠራተኞችን እና የመንግሥት አመራሮችን አግቶ ገንዘብ በመጠየቅም ሲከሰስ ቆይቷል። ከዚህ ቀደም የዳንጎቴ ሲሚንቶ ፋብሪካ ሠራተኞች አዳ በርጋ በሚባል አካባቢ ታግተው እንደነበር አይዘነጋም። የታገቱትን 17 ሠራተኞች ለማስለቀቅ ከ300,000 እስከ 500,000 ብር ገደማ መከፈሉን ምንጮች ለቢቢሲ ገልጸዋል። ነገሩን የበለጠ አስከፊ የሚያደረገው ታጣቂ ቡድኑ በብዛት አርሶ አደር የሆኑ የአማራ ተወላጅ ንጹሃንን በመግደል መከሰሱ ነው። እነዚህን ሰዎች ከኦሮሚያ ክልል ሊያስወጣቸው ይፈልጋል የሚል ፍርሃት ከመንገሡም በላይ በሺዎች የሚቆጠሩት ተፈናቅለው በመጠለያ ውስጥ ለመኖር ተገደዋል። ፋኖ የሚባለው የአማራ ሚሊሻ ወደ ኦሮሚያ ክልል ገብቶ የአማራ ተወላጆችን ለመከላከል እየሞከረ እንደሆነ ይነገራል። እነሱም ተመሳሳይ ክስ የሚቀርብባቸው ሲሆን፣ በምዕራብ ኦሮሚያ አምስት ወረዳዎች ላይ ጥቃት በመሰንዘር ተከሰዋል። አንድ የኦሮሚያ ባለሥልጣን እንዳሉት፣ በኪራሙ ወረዳ ብቻ ሚሊሻዎች 244 ንጹሃን ኦሮሞዎችን ሲገድሉ፣ 568 ቤቶች ተቃጥለዋል፣ 25 ሺህ ከብቶችም ተዘርፈዋል። በኅዳር፣ አንጋር ጉቴ በተባለ ከተማ ስምንት ቤተሶቹን እንዳጣ የተናገረው ታዋቂው ምሑር ሐሰን ዩሱፍ ነው። ዳኞች እና የመንግሥት ሠራተኞችም በሚሊሻዎቹ እንደተገደሉ የሚጠቁሙ ሌሎች ሪፖርቶች ወጥተዋል። ባለፈው ነሐሴ በአሙሩ ወረዳ 60 ንጹሃን ዜጎች ከአማራ ክልል የመጡትን ጨምሮ በታጣቂዎች መገደላቸውን ሂውማን ራይትስ ዎች ገልጿል። የፋኖ አባላት ስለመሆናቸው ያለው ነገር ግን የለም። “ከተፈናቀሉት መካከል ነፍሰ ጡር ሴቶች እና በቅርብ የወለዱ እናቶች ይገኙበታል” ሲሉ ኪረሙ ወረዳ የሚኖሩ አንድ የኦሮሞ አዛውንት ለቢቢሲ ገልጸዋል። በርካታ የኦሮሞ ተወላጆች፣ የፋኖ ታጣቂዎች ግዛት የማስፋፋት እና የኢትዮጵያን ውስጣዊ ድንበርን የመከለስ ንቅናቄ ላይ እንደሆኑ ያምናሉ። በትግራይ ክልል ከትግራይ ኃይሎች ጋር በተደረገው ውጊያ የተሳተፉት እነዚህ ሚሊሻዎች በምዕራብ ትግራይ ለም የእርሻ መሬት ለማስፋፋት ውጊያውን እንደተጠቀሙ እና ተመሳሳይ ነገር በኦሮሚያ ሊከሰት ይችላል ብለው የሚሰጉ አሉ። ሆኖም ግን ፋኖ ወደ ኦሮሚያ መግባቱን የማያምኑት የአማራ ተወላጆች እንደሚሉት ከሆነ፣ ለአራት ዓመታት በኦሮሞ ነጻነት ሠራዊት ከደረሰ ጥቃት በኋላ እራሳቸውን እንዲከላከሉ በኦሮሚያ ክልል የሚሊሻ ሥልጠና እንደተሰጣቸው ይናገራሉ። ጠቅላይ ሚኒስትሩን የሚደግፉ የአማራ እንዲሁም የኦሮሞ ተወላጆች የኦሮሞ ነጻነት ሠራዊትን እና ህወሓትን አያምኑም። ለዚህም አምና ሁለቱ ቡድኖች በጣምራ ለመሥራት ተስማምተው ሥልጣን ለመጨበጥ ወደ አዲስ አበባ ግስጋሴ ማድረጋቸውን ይጠቅሳሉ። የትግራይ ኃይሎች ከዚያ በኋላ ወደ ትግራይ ተመልሰው ከፌደራሉ ኃይሎች ጋር ከፍተኛ ውጊያ ካደረጉ በኋላ ከፍተኛ ዲፕሎማሲያዊ ጫና ተደርጎ ወደ ሰላም ስምምነት መምጣታቸው ይታወሳል። የኦሮሞ ነጻነት ሠራዊት በበኩሉ በኦሮሚያ ድንገተኛ ጥqኣቶች መፈጸሙን ጨምሯል። ጎን ለጎን ከጠቅላይ ሚኒስትሩ አስተዳደር ጋር የሰላም ንግግር ለማድረግ ዝግጁ እንደሆነም ይገልጻል። መንግሥት በበኩሉ ንግግር እንደማያደርግ ገልጾ ቡድኑን “ግልጽ አመራር እና ፖለቲካዊ አጀንዳ የሌለው አሸባሪ” ሲል ገልጾታል። ሆኖም ግን መንግሥት ላይ እየደረሰ ያለውን ጫና በሚያሳይ መልኩ የኦሮሞ ተወላጅ የምክር ቤት አባላት ከኦሮሞ ነጻነት ሠራዊት ጋር ንግግር እንዲደረግ ጠይቀዋል። ከእነዚህ አንዱ የሆኑት ብዙአየሁ ደገፋ “በትግራይ የታየው የሰላም ስምምነት በኦሮሚያም መደገም አለበት” ሲሉ ለቢቢሲ ተናግረዋል። የኦሮሞ አክቲቪስቶችም ዓለም አቀፉ ማኅበረሰብ “ለተረሳው ጦርነት” ትኩረት እንዲሰጥ ጠይቀዋል። ከአሥርታት ጭቆና በኋላ የጠቅላይ ሚኒስትር ዐቢይ አስተዳደር ለኢትዮጵያ የሰላምና ዴሞክራሲ ተስፋ ይፈነጥቃል የሚለው ተስፋ እየሳሳ ከመጣ ሰነባብቷል። በተቃራኒው ውጥረት ነግሷል። የፖለቲካ እና የብሔር ተቀናቃኞች የቀደመ ቁርሾ ለማወራረድ ሲሞክሩ ይታያል። የወደፊቷ ኢትዮጵያ ምን መምሰል አለባት በሚለው ላይም የተለያየ አቋም ነው ያላቸው። መብራቱ እንደሚሉት፣ ልዩነቶችን ለመፍታት ሁሉም ፓርቲዎች እና ቡድኖች የተሳተፉበት ብሔራዊ ውይይት ያስፈልጋል። “ከዚህ መልከ ብዙ ግጭትና ነውጥ አገሪቷ እንድትወጣ እውነተኛ እና አካታች የሰላም ሂደት ሊኖር ይገባል። ለግጭቶቹ ሰላማዊ መፍትሄ ካልተገኘ የንጹሃን ጉዳት ይባባሳል። ይህም ለአገሪቷ እና ለቀጠናው ቀውስ ነው” ይላሉ።	https://www.bbc.com/amharic/articles/c1dgv70drx1o
health	በህንድ የተከሰተው የጥቁር ፈንገስ በሽታ በወረርሺኝነት እንዲታወጅ ጥሪ ቀረበ	በህንድ የሚገኙ ክልሎች ‹‹የጥቁር ፈንገስ›› አማካኝነት የሚከሰተው በሽታ በከፍተኛ ቁጥር እየጨመረ በመምጣቱ በወረርሺኝነት እንዲታወጅ የአገሪቱ የጤና ሃላፊዎች ጠየቁ። ከዚህ ቀደም እንብዛም የማይታየው እና በዚህ ፈንገስ አማካኝነት የሚከሰተው የሚውኮርማይኮሲስ በሽታ እስከ 50 በመቶ ድረስ ገዳይ ሲሆን የሚተርፉ ሰዎችም አይናቸውን ወይም የመንጋጋ አጥንት ያጣሉ። ከቅርብ ወራት ጀምሮ ግን በሺዎች የሚቆጠሩ ከ ኮቪድ ያገገሙ እና በማገገም ላይ ያሉ ሰዎች በሚውኮርማይኮሲስ ተይዘው ተገኝተዋል። የኮቪድ ህመምተኞችን ለማከም ከዋሉ መድሃኒቶች ጋር ግንኙነት ሊኖረው እንደሚችል ሃኪሞች ጥርጣሬያቸውን ገልፀዋል። በተለይም የስኳር ህመምተኞች ከኮሮና ቫይረስ ነፃ ከሆኑ ከ 12 እስከ 15 ባሉት ቀናት ውስጥ ተጋላጭ ሳይሆኑ እንዳልቀረ ሃኪሞቹ ጨምረው ለቢቢሲ ተናግረዋል። የህንድ የጤና ሚኒስትር የጽህፈት ቤት ሃላፊ ላቭ አጋርዋል በህንድ ላሉ 29 ክልሎች ይህንን ህመም ወረርሺኝ ብለው እንዲያወጁ በደብዳቤ ጠይቀዋል። ህመሙ ወረረሺኝ ተብሎ የሚታወጅ ከሆነ ከጤና ሚኒስቴር የተሸለ ትብብር አና ህክምና ለመስጠት ብሎም በእያንዳንዱ ክልል ያለውን ሁኔታ ለመከታተል ያስችላል ተብሏል። በኮሮና ቫይረስ እየተናጠች ባለችው ህንድ እስካሁን ድረስ ምን ያህል ሰዎች በሚውኮርማይኮሲስ  እንደተያዙ በውል አይታወቅም። በህንድ ባጋጠመው ሁለተኛው ዙር የኮሮና ቫይረስ የስርጭት ማእበል በሁለተኛ ደረጃ ተጠቂ የሆነችው ማሃራሽትራ ክልል እስካሁን 1500 የሙኮርሚኮሲስ ታማሚዎችን ለይታለች። በህንድ ዋና ከተማ ሙምባይ የሚገኝ አንድ ሆስፒታል በሁለት ወር ውስጥ 24 ህመምተኞችን መመልከቱ እና ይህ ባለፈው አመት ከታየው ስድስት ህመምተኛ ቁጥር ጋር ሲነፃፀር ከፍተኛ መሆኑን ለቢቢሲ ገልጿል። ሃኪሞችም ፈንገሱ ወደ አእምሮ ሳይሰራጭ የህመምተኞችን ህይወት ለማትረፍ የመንጋጋ አጥንትን ወይም አይናቸውን ለማስወገድ መገደዳቸውን ለቢቢሲ አስረድተዋል። በበርካታ የህንድ የመድሃኒት አምራቾች የሚመረተው እና ይህንን ህመም ለማከም የሚለው አምፎተሪሰን የተሰኘው መድሃኒት እጥረት መከሰቱም ታውቋል።	https://www.bbc.com/amharic/news-57197231
sports	በእንግሊዝ ፕሪሚዬር ሊግ የሚጫወተውን ኮከቧን የማታውቀው አገር	"ኩባ በዓለማችን የኮሚዩኒዝም ሥርዓት ሙሉ በሙሉ ካልተወደገባቸው ጥቂት አገራት አንዷ ናት። የኩባ ዜጎች ቀሪው ዓለም በስፋት የሚተቀምባቸውን መረጃና የግንኑነት ዘዴዎች በቀላሉ ኤኣገኙም። በዚህም በይነ መረብ እንደልብ ማግኘት አይታሰብም። ቢሆንም አንድ እናት ግን ይህ አላገዳትም፤ በአንድ ዶላር የገዛችውን ካርድ ፍቃ ወደ ጉግል በመክፈት በመፈለጊያው ሳጥን ውስጥ 'ኦኔል ኸርናንዴዝ' ስትል ትተይባለች። በፕሪሚዬር ሊግ ታሪክ የመጀመሪያው ኩባዊ የሆነው ተጫዋች እናት እንዲህ ነው ስለልጇ ሁኔታ የምታጣራው። የ27 ዓመቱ የኖርዊች ቡድን የክንፍ መስመር ተጫዋች ኸርናንዴዝ የተወለደው በኩባዋ ሞሮን ከተማ ውስጥ ነው። ከተማዋ 'ፌርማታ'ናት። ሰዎች ከአንድ ከተማ ወደ ሌላ ከተማ ሲያቀኑ አረፍ የሚሉባትና ሻይ ቡና የሚቀማምሱባት። ኸርናንዴዝም እትብቱን በቀበረባት ከተማ ብዙም መቆየት አልሻተም። ገና በስድስት ዓመቱ ነበር ይህችን ከተማ ጥሎ የወጣው። እናቱ አንድ ጀርመናዊ ቱሪስት ተዋወቀች። ከዓመት በኋላ ጋብቻ ፈጽማ ልጆቿን ኩባ ውስጥ በመተው ወደ ጀርመን አቀናች። በኀወላም ከሁለት ዓመት በኋላ ኸርናንዴዝና እህት ወንድሞቹም ወደ ጀርመን ሄዱ። ይህ ውሳኔ የ21 ዓመቷን እናትና የስድስት ዓመቱን ኸርናንዴዝ ሕይወት ቀየረ። የኸርናንዴዝ እንጀራ አባት የእግር ኳስ አሰልጣኝ ነበር። አንድ የሕፃናት ቡድን የተቀላቀለው በእናቱ የስፓኒስ ቁጣና ጩኸት እየታገዘ ኸርናንዴዝ ኳስ እየገፋ በክንፍ በኩል መብረሩን ቀጠለ። በአውሮፓውያኑ 2010 የ17 ዓመቱ ኸርናንዴዝ ለመጀመሪያ ጊዜ የፕሮፌሽናል እግር ኳስ ጉዞውን 'ሀ' ብሎ ጀመረ። ለጀርመን ከ18 ዓመት በታች ቡድንም መመረጥ ቻለ። የቀድሞው የባየርን ሚዩኒክ እና የሊቨርፑል ተከላካይ የነበሩት ክርስትያን ዚግ ታዳጊውን ኦኔልን አሰልጥነውታል። ""ኦኔል ወጣት እያለ ጠንካራ ሠራተኛ ነበር"" ይላሉ። ኦኔል ኸርናንዴዝ ከጀርመኑ ኢንትራክት ብሮንሽዌግ በ2.5 ሚሊዮን ዩሮ ኖርዊችን የተቀላቀለው በመስከረም ወር በ2018 ነበር። ኦኔል ለእንግሊዝኛ ባዕድ ነበር። ነገር ግን ልክ በልጅነቱ ከስፔንኛ ወደ ጀርመንኛ እንደተሸጋገረው ሁሉ እንግሊዝኛን መሽምደድ ያዘ። በመጀመሪያው ዓመት ብቻ 8 ጎሎችን አስቆጠረ፤ 10 ለጎል የሚሆኑ ኳሶችን አመቻችቶ አቀበለ። የቻምፒዮንሺፑ ክለብ ኖርዊች፤ በኦኔልና በቡድን አጋሮቹ ታግዞ ጉዞ ሽቅብ ወደ ፕሪሚዬር ሊግ አደረገ። ኦኔል ኸርናንዴዝ ኖርዊች ከሊቨርፑል ጋር በነበረው ጨዋታ ተቀይሮ ሲገባ የእንግሊዝ ፕሪሚዬር ሊግን ኳስ የነካ የመጀመሪያው ኩባዊ ሆነ። ነገር ግን ኩባውያን ስለ ኮከቡ የሚያውቁት እምብዛም ነው። እናቱ፤ ኸርናንዴዝ ከልጅነቱ ጀምሮ ለኩባ ብሔራዊ ቡድን መጫወት ይሻ እንደነበር ትናገራለች። እናቱ የኦኔል ወኪል በመሆኗ ከኩባ እግር ኳስ ፌዴሬሽን ጋር ትወያያለች። ""ወደ ሃቫና ሄጄ ብዙ ጊዜ ስብሰባ አድርጊያለሁ፤ እስካሁን ድረስ ለምን ለብሔራዊ ቡድን እንዳልመረጡት ግን አይገባኝም።"" ኩባ ውስጥ ያሉ የስፖርት አፍቃሪዎች ስለ ኸርናንዴዝ ሰምተው አያውቁም። ኩባዊው ኦስካልዶ ሱዋሬዝ ሊቨርፑል ከናርዊች ሲጫወት ተመልክቷል። ጨዋታ አድማቂዎቹ ተንታኞች ኸርናንዴዝ ፕሪሚዬር ሊግ የተጫወተ የመጀመሪያው ኩባዊ ነው ሲሉም ሰምቷል። ""ከዚያ በኋላ ግን አላየሁትም። ለትላልዎቹ ክለቦች ቢጫወት ኖር እናውቀው ነበር። እዚህ በይነ-መረብ ውድ ስለሆነ ዜና ከራድዮ እንጂ ከጉግል አይደለም የምናገኘው"" ይላል። ""ለትልቅ ሊግ መጫወቱ ያስደስተኛል። ነገር ግን ኩባ ውስጥ ኔይማርና ሜሲ እንጂ እሱ ብዙም አይታወቅም"" ይላል ኦስካልዶ ሱዋሬዝ። ኸርናንዴዝ፤ እንኳን በኩባ ዋና ከተማዋ ሃቫና ይቅርና በትውልድ ስፍራው ሞሮንም ብዙም ታዋቂ አይደለም። ""ችግሩ ኩባ ውስጥ እግር ኳስ ይህን ያህል ተወዳጅ ስፖርት አይደለም። ነገር ግን እግር ኳስ የሚመለከቱ ሰዎች ልጄን እንደሚያውቁት እርግጠኛ ነኝ"" ትላለች እናቱ። ምንም እንኳ ኩባ ውስጥ ቡጢ እና ቤዝቦል ታዋቂ ቢሆኑም የእግር ኳስ አሰልጣኞች ስለኸርናንዴዝ ኦኔል መረጃው አላቸው። ሕፃናትን የሚያሰልጥነው ሉዊስ ኤንሪኬም ኳስ የሚወዱ ሰዎች ያውቁታል ይላል። ኩባ፤ በ1938 የዓለም ዋንጫ ላይ ተሳታፊ ነበረች። በውድድሩ ላይ ሮማኒያን መርታት ብትችልም በስዊድን 8 ለምንም ተሸንፋች። የቀድሞው የኩባ ፕሬዝደንት ፊደል ካስትሮ የአርሰናል ደጋፊ ነበሩ የሚል ወሬ በሃቫና ጎዳናዎች ላይ ይሰማል። ነገር ግን ፕሬዝደንቱ ከክለቡ ስም እንጂ ለኳስ ይህን ያህል ፍቅር የላቸውምም ይባላል። ኩባ ለእግር ኳስ ባትንገበገብም ከቅርብ ጊዜ ወዲህ እግር ኳስ እንደ አንድ መዝናኛ ይቆጠር ይዟል። ቡድኑ ኖርዊች ከፕሪሚዬር ሊግ እንዳይወርድ እየታገለ ያለው ኸርናንዴዝም አንድ ቀን በአገሩ ሰዎች ዘንድ በደንብ ታውቆ ይከበር ይሆናል።"	https://www.bbc.com/amharic/news-53374688
business	ነዳጅ አምራች አገራት በታሪክ ከፍተኛ የተባለለት ስምምነት ላይ ደረሱ	በኮሮናቫይረስ ምክንያት የፍላጎት መቀዛቀዝ የታየበትን የነዳጅ ምርት እንዲያንሰራራ ለማድረግ ሲባል የነዳጅ አምራች አገራት ኅብረት ኦፔክና አጋሮቹ ታሪካዊ የተባለ ስምምነት ላይ ደርሰዋል። ስምምነቱ በዋናነት የዓለም የነዳጅ ምርትን በ10 እጅ መቀነስ ላይ ያተኮረ ነው። ትናንት እሑድ በቪዲዮ ስብሰባ የተቀመጡት የነዳጅ አምራች አገራት ኅብረትና አጋሮቻቸው የደረሱበት ይህ ስምምነት በታሪካቸው ትልቁ ነዳጅ ምርትን ለመቀነስ ያደረጉት ስምምነት ተብሏል። አገራቱ ስምምነት ላይ ደርሰው የነበረው ቀደም ብሎ ቢሆንም ሜክሲኮ ግን ስምምነቱን ሳትደግፍ ቆይታለች። አሜሪካ ሜክሲኮ እንድትቀንስ የሚጠበቅባትን ያህል የነዳጅ ምርት በሜክሲኮ ፈንታ ለመቀነስ ቃል በመግባቷ ስምምነቱ ሊፈረም ችሏል። • ትራምፕ ጨረቃ ላይ ማዕድን ቁፋሮ እንዲጀመር ለምን ፈለጉ? • ኮሮናቫይረስን ለመቆጣጠር የፈጠራ ሥራዎቹን ያበረከተው ወጣት • የኮሮናቫይረስ ተጽዕኖ በቻይናና በዓለም ምጣኔ ሃብት ላይ ስምምነቱ ተግባራዊ ሲሆን ወደ 10 ሚሊዮን በርሜል የነዳጅ ምርት በየቀኑ ሳይመረት ይቀራል ማለት ነው። ይህ ስምምነት ታሪካዊ የሚያስብለው ከፍተኛ ምርትን ለመቀነስ በመወሰኑ ብቻ ሳይሆን በስምምነቱ የተካተቱ አገራት ብዛት ጭምር ነው። የኦፔክ አገራትና አጋሮቻቸውን ጨምሮ ሌሎች እንደ ኖርዌይ፣ አሜሪካ፣ ብራዚልና ካናዳ ጭምር የሚፈርሙት መሆኑ ነው። ምርት የመቀነስ ስምምነቱ ሊዘገይ የቻለው ሳኡዲ አረቢያና ሩሲያ እልህ ተጋብተው ስለነበረ ነው ተብሏል። በስምምነቱ መሰረት ከግንቦት 1 ጀምሮ አገራቱ ምርታቸውን በ10 እጅ ይቀንሳሉ። ይህም ማለት በቀን 10 ሚሊዮን በርሜል ነው፤ አሜሪካ፣ ካናዳ፣ ኖርዌይና  ብራዚል ሌላ 5 ሚሊዮን በርሜል ነዳጅ ከዕለታዊ ምርታቸው ይቀንሳሉ። ከሐሌ ጀምሮ ግን ምርት እየጨመሩ ሄደው ምርት ቅነሳው በቀን ከ10 ሚሊዮን በርሜል ወደ 8 ሚሊዮን በርሜል እየወረደ ይመጣል። ከወር በፊት የነዳጅ ዋጋ በ18 ዓመት ታሪክ ውስጥ በከፍተኛ ሁኔታ አሽቆልቁሎ ነበር።	https://www.bbc.com/amharic/news-52266796
politics	በጊኒ ወታደሮች መፈንቅለ መንግሥት አካሂደው ሥልጣን መያዛቸውን ገለጹ	"በምዕራብ አፍሪካዊቷ አገር ጊኒ ውስጥ ወታደሮች መፈንቅለ መንግሥት አካሂደው ባለፈው ዓመት በምርጫ ያሸነፉትን ፕሬዝዳንት ከመንበራቸው ማስወገዳቸውን ገለጹ። ወታደሮቹ መፈንቅለ መንግሥት አካሂደው ሥልጣን መቆጣጠራቸውን የሚያሳይ ቪዲዮ በቴሌቪዥን ከታየ በኋላ ፕሬዝዳንቱ አልፋ ኮንዴ የት እንዳሉ አልታወቀም። ወታደሮቹ በአገሪቱ ብሔራዊ ቴሌቪዥን ላይ ቀርበው የአገሪቱን መንግሥት መበተናቸውን ገልጸዋል። ነገር ግን የአገሪቱ የመከላከያ ሚኒስቴር እንዳለው በወታደሮቹ የተሞከረው መፈንቅለ መንግሥት በፕሬዝንዳንቱ ጠባቂዎች አማካይነት ከሽፏል ብሏል። የተባበሩት መንግሥታት ዋና ጸሐፊ አንቶኒዮ ጉተሬዝ እና የአፍሪካ ሕብረት መፈንቅ መንግሥቱን አጥብቀው ከተቹ በኋላ ፕሬዝደንት አልፋ ኮንዴ በአስቸኳይ እንዲላቀቁ ጠይቀዋል። እሁድ ጠዋት በዋና ከተማዋ ኮናክሪ ውስጥ በሚገኘው የፕሬዝዳንቱ ቤተ መንግሥት አቅራቢያ ለሰዓታት የቆየ ከባድ የተኩስ ልውውጥ በኋላ መፈንቅለ መንግሥት መሞከሩ የታወቀው። በቴሌቪዠን ላይ ቀርበው የመንግሥት ግልበጣ መካሄዱን ያስታወቁት ስማቸው ያልተገለጸና የአገሪቱን ሰንደቅ አላማ በለበሱ በርካታ ወታደሮች የታጀቡ ዘጠኝ ወታደሮች ናቸው። ወታደሮቹ ለወሰዱት እርምጃ እንደምክንያት የጠቀሱት በአገሪቱ ተንሰራፍቷል ያሉት ሙስና፣ የመልካም አስተዳደር ችግርና ድህነት መሆኑን ገልጸዋል። እራሳቸውን የእርቅና ልማት ብሔራዊ ኮሚቴ ብለው የጠሩት ወታደሮቹ የአገሪቱ ሕገ መንግሥት መታገዱንና ሁሉን አቀፍ አዲስ ሕገመንግሥት ለማቀርቅ ምክክር እንደሚዘጋጅ ገልጸዋል። በርካታ ሪፖርቶች እንደሚያመለክቱት የጊኒው መፈንቅለ መንግሥት የተመራው የቀድሞ የአገሪቱ ዋነኛ ወታደራዊ ኃይል መሪ በነበሩት ሌተናል ኮሎኔል ማማዲ ዱምቡያ ነው። ቢቢሲ ስለትክክለኝነቱ ሊያረጋግጠው ባልቻለ አንድ ቪዲዮ ላይ ወታደሮቹ ፕሬዝዳንት ኮንዴ ምንም ጉዳት እንዳልደረሰባቸው እንዲናገሩ ሲጠይቁና ምላሽ ለመስጠት ፈቃደኛ ሳይሆኑ ታይተዋል። በቪዲዮው ላይ ጂንስ ሱሪና ከነቴራ ለብሰው ሶፋ ላይ ተቀምጠው ባዶ እግራቸውን የሚታዩት ፕሬዝዳንቱ በአካላቸው ላይ የደረሰ ጉዳት አይታይም። ከመፈንቅለ መንግሥቱ ጀርባ ያሉት ወታደሮች እንዳሉት የአገሪቱ የአየርና የየብስ ድንበሮች በሙሉ ለአንድ ሳምንት ያህል መዘጋታቸውን ገልጸዋል። ነገር ግን የጊኒ መከላከያ ሚኒስቴር መፈንቅለ መንግሥቱ በፕሬዝዳንቱ ታማኝ ኃይሎች ""በቁጥጥር ስር መዋሉንና ጥቃት ፈጻሚዎቹ ተገፍተው ማፈግፈጋቸውን"" አመልክቷል። ምንጮች ለሮይተርስ ዜና ወኪል እንደተናገሩት በርካታ የአገሪቱ ሚኒስቴር መሥርያ ቤቶችና የፕሬዝዳንቱ ቤተ መንግሥት ወደሚገኝበት የከተማዋ ክፍል የሚያደርሰው ብቸኛው ድልድይ ተዘግቶ በከፍተኛ ሁኔታ በታጠቁ ወታደሮች እየተጠበቀ ነው። ያልተረጋተጡ ዘገባዎች እንደሚሉት ደግሞ በተኩስ ልውውጡ መካከል ሦስት ወታደሮች መገደላቸውን አመልክተዋል። ፕሬዝዳንት ኮንዴ ከባድ ተቃውሞ እየተካሄደ በነበረበት ባለፈው ዓመት በተካሄደው አወዛጋቢ ምርጫ ለሦስተኛ የሥልጣን ዘመን ተመርጠዋል። በተፈጥሮ ሀብቷ ባለፀጋ እንደሆነች የሚነገርላት የምዕራብ አፍሪካዋ አገር ጊኒ ለዓመታት ባጋጠማት አለመረጋጋትና የመልካም አስተዳደር ችግር ምክንያት በዓለም ላይ ካሉ ደሃ አገራት መካከል ትገኛለች።"	https://www.bbc.com/amharic/news-58457483
politics	የአፍሪካ መሪዎች በዩኤስ-አፍሪካ ጉባኤ ላይ ለመሳተፍ ወደ ዋሽንግተን እያመሩ ነው	ነገ ማክሰኞ አሜሪካ በምታስተናግደው የዩኤስ-አፍሪካ ጉባኤ ላይ ለመሳተፍ የአፍሪካ መሪዎች ወደ ዋሽንግተን እያመሩ ነው። በፕሬዝዳንት ባይደን መሪነት በሚካሄደው ጉባኤ ላይ እንዲሳተፉ ከ54ቱ የአፍሪካ አገራት መሪዎች መካከል 49ኙ የተጋበዙ ሲሆን የአፍሪካ ኅብረት ኮሚሽን ሊቀመንበር ሙሳ ፋኪ ማሐማትም ይሳተፋሉ። ለሦስት ቀናት የሚካሄደው ጉባኤ ነገ ማክሰኞ ታኅሣሥ 04/2015 ዓ.ም. የሚጀመር ሲሆን፣ የፕሬዝዳንት ጆ ባይደን አስተዳደር የአፍሪካ አህጉርን ለመደገፍ ያለውን ቁርጠኝነት ለማሳየት ያለመ መሆኑን የጉባኤው አዘጋጆች ገልጸዋል። በጉባኤው ላይ እንዲገኙ ጥሪ የተደረገላቸው 49 የአፍሪካ አገራት መሪዎች እንደሚገኙ የሚጠበቅ ሲሆን፣ በዚህ ጉባኤ ለመታደም ያልተጋበዙት ማሊ፣ ጊኒ፣ ሱዳን እና ቡርኪና ፋሶ በተካሄደባቸው መፈንቅለ መንግሥት ምክንያት ከአፍሪካ ኅብረት በመታገዳቸው ነው። በተጨማሪም ከአሜሪካ ጋር ጥሩ ግንኙነት የሌላት ኤርትራም በጉባኤው እንድትሳተፍ አልተጋበዘችም። በርካታ የአፍሪካ አገራት መሪዎች በጉባኤው ላይ ለመሳተፍ ወደ አሜሪካ እያቀኑ ሲሆን፣ በኢትዮጵያ በኩል በጉባኤው ላይ ማን ተሳታፊ እንደሚሆን ይፋ አልሆነም። አንዳንዶች ርዕሰ ብሔሯ ፕሬዝዳንት ሳህለ ወርቅ ዘውዴ በጉባኤው ላይ እንደሚታደሙ ሲናገሩ፣ ሌሎች ደግሞ ጠቅላይ ሚኒስትር ዐቢይ ተሳታፊ ይሆናሉ እያሉ ነው። ነገር ግን ከጉባኤው አስተናጋጆችም ሆነ ከኢትዮጵያ መንግሥት አገሪቱን ወክሎ በዋሽንግተኑ የሦስት ቀን ስብሰባ ላይ እንደሚገኝ እስካሁን ያሳወቁት ነገር የለም። በዚህ ጉባኤ ላይ ከሚሳተፉት የአፍሪካ አገራት መሪዎች በተጨማሪ የአህጉሪቱ ግሉ ዘርፍ እና የዳያስፖራው ማኅበረሰብ አባላትም ይታደማሉ ተብሏል። ይህ ጉባኤ በአሜሪካ እና በአፍሪካ አገራት መካከል ያለውን የሁለዮትዮሽ እና የጋራ አህጉራዊ ግንኙነትና ትብብርን ለማጎልበት የታለመ መሆኑ ተነግሯል። በጉባኤው ላይ የአህጉሪቱ አገራት ከአሜሪካ ጋር ስለሚኖራቸው ሁለንተናዊ ግንኙነት በተጨማሪ አሳሳቢ እየሆነ በመጣው የአየር ንብረት ለውጥ ላይም ይነጋገራል ተብሏል። ከታኅሣሥ 04 አስከ 06/2015 ዓ.ም. ድረስ በሚካሄደው የዩኤስ-አፍሪካ ጉባኤ፣ አዲስ የምጣኔ ሀብታዊ ግንኙነትን ለመመስረት፣ የዴሞክራሲ እና የሰብአዊ መብት ጥበቃን ለማጎልበት፣ ሰላምና ደኅንነትን ለማስጠበቅ እንዲሁም የምግብ ዋስትና ተግዳሮቶችን ለመቅረፍ ያለመ መሆኑን ፕሬዝዳንት ባይደን ቀደም ሲል ተናግረው ነበር። እንዲህ አይነቱ በአሜሪካ እና በአፍሪካ ጉዳዮች ላይ ያተኮረ ጉባኤ ሲካሄድ ይህ ለሁለተኛ ጊዜ ነው። የመጀመሪያው ከስምንት ዓመት በፊት በፕሬዝዳንት ባራክ ኦባማ የሥልጣን ዘመን መካሄዱ ይታወሳል።	https://www.bbc.com/amharic/articles/cx8x1rpg3vjo
politics	ከእስር የተለቀቀው የጋዳፊ ልጅ ቱርክ ገባ	ሦስተኛው የጋዳፊ ልጅ ከሊቢያ እስር ቤት ከተለቀቀ በኋላ ወደ ቱርክ፣ ኢስታንቡል ማምራቱ ተዘገበ። ሰዒድ ጋዳፊ የወላጅ አባቱ ሞዓመር ጋዳፊ ግድያን ተከትሎ በስደት ከሸሸባት ኒጀር ለሊቢያ ተላልፎ ተሰጥቶ ከእአአ 2014 ጀምሮ በእስር ላይ ቆይቶ ነበር። ሰዒድ የሊቢያ ልዩ ኃይሎች አዛዥ ሳለ ግድያን ጭምሮ በርካታ ወንጀሎችን ፈጽሟል የሚል ክስ ቀርቦበት ነበር። ይሁን እንጂ እአአ 2018 ላይ የፍትሕ ሚኒስቴር ሰዒድ በቀረቡበት ክሶች ጥፋተኛ አይደለም ብሎት ነበር። ሰዓዲ ከእስር የተለቀቀው ከፍተኛ የብሔር መሪዎች እና የአገሪቱ ጠቅላይ ሚንስትር አብዱልሃሚድ ዴኢቤህ ድርድር ካደረጉ በኋላ መሆኑን ሮይተርስ የዜና ወኪል የሊቢያ ባለሥልጣናትን ጠቅሶ ዘግቧል። ሦስተኛው የጋዳፊ ልጅ ከእስር ቤት እንደወጣ የግል አውሮፕላን ተሳፍሮ ወደ ኢስታንቡል ገብቷል ተብሏል። የተባበሩት መንግሥታት እውቅና ያለው የሊቢያ መንግሥት የሰዒድ ከእስር መለቀቅ ብሔራዊ እርቅ እንዲመጣ አስተዋጽኦ ያደርጋል የሚል ተስፋ አለኝ ብሏል። ይህ በእንዲህ እንዳለ የጋዳፊ ሁለተኛ ልጅ የሆነው ሰይፍ አል-ኢስላም ጋዳፊ ከሳምንታት በፊት የእስር ትዕዛዝ ወጥቶበታል። በሙዓመር ጋዳፊ የሥልጣን ዘመን ከፍተኛ ሥልጣን ከነበረው የሩሲያ ቅጥረኛ ቡድን ጋር ግንኙነት አለው በሚል ምክንያት ነው የእስር ትዕዛዝ የወጣበት። በሰለንድ ስኩል ኦፍ ኢኮኖሚክስ የተማረው ሰይፍ አል-ኢስላም ከአባቱ መንበረ ሥልጣኑን ይረከባል ተብሎ የሚጠበቅ ነበር። ይሁን እንጂ ሕዝባዊ አብዮቱን ተከትሎ የጋዳፊ መንግሥት ከተበተነ በኋላ ሰይፍ አል-ኢስላም በአማጺ ቡድን እአአ 2011 ተይዞ ዚንታና ወደተባለች ከተማ ተወስዶ ለስድስት ዓመታት በእስር ቆይቶ ነበር። ሰይፍ በአማጺ ቡድኑ ቁጥጥር ሥር ሳለ ትሪፖሊ ባለ ፍርድ ቤት በተቃዋሚዎች ላይ ለደረሰው ግድያ ጥፋተኛ ተብሎ የሞት ፍርድ ተላልፎበት ነበር። ሰይፍ አል-ኢስላም በሰብዓዊ መብት ጥሰቶች በዓለም አቀፉ የወንጀሎች ፍርድ ቤትም ይፈለጋል። በአማጺያን ቁጥጥር ሥር ለስድስት ዓመታት የቆየው ሰይፍ ከጥቂት ወራት በፊት ከኒው ዮርክ ታይምስ ጋር ባደረገው ቃለ መጠይቅ ቀጣይ በሊቢያ በሚደረገው ፕሬዝደንታዊ ምርጫ ላይ የመወዳደር እቅድ እንዳለው ተናግሮ ነበር።	https://www.bbc.com/amharic/58459657
sports	ባሎንዶር፡ ሊዮኔል ሜሲ የዓለም ምርጥ ተጫዋችነት ሽልማትን ለሰባተኛ ጊዜ አሸነፈ	"የፓሪስ ሴንት ዠርሜይን እና አርጀንቲና ብሔራዊ ቡድን አጥቂ ሊዮኔል ሜሲ የባሎንዶር ሽልማት ለሰባተኛ ጊዜ በማሸነፍ  ክብረ ወሰኑን ያዘ። የ34 አመቱ ሜሲ ከአገሩ አርጀንቲና ጋር የመጀመሪያውን ዋንጫ ኮፓ አሜሪካን በማሸነፍ አሳክቷል። በ2021 ለባርሴሎና 28፣ ለፓሪስ ሴንት ዠርሜይን 4 እና ለብሔራዊ ቡድኑ 8 ጎሎችን በማስቆጠር የጎል መጠኑን 40 አድርሷል። የባየር ሙኒክ እና የፖላንድ ብሔራዊ ቡድን አጥቂ የሆነው ሮበርት ሌዋንዶውስኪ ሁለተኛ ሆኗል። የቼልሲ እና የጣሊያን ብሔራዊ ቡድን አማካይ ጆርጊንሆ ሦስተኛ ሲባል የሪያል ማድሪዱ ፈረንሳዊ አጥቂ ካሪም ቤንዜማ አራተኛ ሆነው አጠናቀዋል። በኮሮናቫይረስ ምክንያት የ2020 ሽልማት በአካል ባይካሄድም የዘንድሮውን የባሎንዶር ሽልማት በዓለም ዙሪያ የሚገኙ 180 ጋዜጠኞች በመራጭነት ተሳትፈዋል። ሜሲ እና ክርስቲያኖ ሮናልዶ (የአምስት ጊዜ የሽልማቱ አሸናፊ) በአውሮፓውያኑ ከ2008 ጀምሮ እስከ 2019 ሽልማቱን በየተራ መሰብሰብ ችለዋል። በአውሮፓውያኑ 2018 የክሮሺያው አማካይ ሉካ ሞድሪች ሽልማቱን በመሃል አንስቷል። ሜሲ መጀመሪያውኑም ሽልማቱን በማግኘት ቀዳሚ የነበረ ሲሆን ሰባተኛው ሽልማቱ በአውሮፓውያኑ የ2009፣ 2010፣ 2011፣ 2012፣ 2015 እና 2019 ድሎችን ተከትሎ የመጣ ነው። በፓሪስ ቲያትር ዱ ቻቴሌት በተካሄደው ሥነ-ሥርዓት ላይ ""እዚህ በድጋሚ መገኘት በጣም አስደናቂ ነገር ነው"" ብሏል። ""ከሁለት ዓመት በፊት የመጨረሻው ሽልማቴ እንደሆነ አስቤ ነበር። ሰዎች መቼ ጫማ እንደምሰቅል ይጠይቁኝ ጀመር። አሁን ግን እዚህ ፓሪስ ስሆን በጣም ደስተኛም ነኝ።"" ሲል ተናግሯል። ""በኮፓ አሜሪካ ዋንጫ ምክንያት ለእኔ ዓመቱ ልዩ ነው። በፍጻሜው (ብራዚልን 1-0) በማራካና ስታዲየም ማሸነፍ ትልቅ ትርጉም ነበረው። ከአርጀንቲናዊያን ጋር ድሉን በማክበሬ ደስ ብሎኛል"" ብሏል። ""በሕይወቴ ውስጥ ምርጡ ዓመት ስለመሆኑ እርግጠኛ አይደለሁም። ነገር ግን ከአስቸጋሪ ጊዜያት እና ትችት በኋላ ከአርጀንቲና ጋር ዋንጫ ማንሳት ልዩ ነበር"" ሲል ገልጿል። ሜሲ ሁለተኛ ሆኖ ላጠናቀቀው ለ 33 ዓመቱ የፖላንድ አምበል ሌዋንዶውስኪ ልብ የሚያሞቁ ቃላትን ሰንዝሯል። ""ከእሱ ጋር መነሳት ክብር እንደሆነ ለሮበርት ልነግረው ፈልጌ ነበር። ባለፈው ዓመት [ሽልማቱን] ማሸነፍ ይገባው ነበር"" ሲል ሜሲ ተናግሯል። ሌዋንዶውስኪ በ2021 በሁሉም ውድድሮች ለባየር ሙኒክ 53 ጎሎችን አስቆጥሯል።  ሽልማቱ ከመጀመሩ ከሰዓታት በፊት ይፋ የሆነውን አዲሱን የዓመቱ ምርጥ አጥቂነት ሽልማት አግኝቷል። ጣሊያን የዩሮ 2020 እንድታሸንፍ የረዳው የፓሪስ ሴንት ዠርሜኑ ግብ ጠባቂ ጂያንሉጂ ዶናሩማ የያሺን ዋንጫን በምርጥ ግብ ጠባቂነት አንስቷል። የቻምፒየንስ ሊግ አሸናፊው ቼልሲ የዓመቱ ምርጥ ክለብ ተብሎ ተመርጧል። የ19 አመቱ የባርሴሎና አማካይ ፔድሪ ከ21 ዓመት በታች ምርጥ ተጫዋች በመባል የኮፓ ዋንጫን አሸንፏል። ለባሎንዶር ሽልማት በእጩነት ከተመረጡት 30 ተጫዋቾች 14ቱ በፕሪሚየር ሊጉ ይጫወታሉ። ቼልሲ በአምስት ተጫዋቾች ተወክሏል። ሦስተኛ ደረጃ ላይ ከሚገኘው ጆርጊንሆ በተጨማሪ ንጎሎ ካንቴ (5ኛ)፣ ሮሜሉ ሉካኩ (12ኛ)፣ ማሰን ማውንት (19ኛ) እና ሴሳር አዝፒልኩዌታ (29ኛ) ናቸው። የፕሪሚየር ሊጉ ሻምፒዮን ማንቸስተር ሲቲም ተመሳሳይ ቁጥር ያላቸውን ተጫዋቾች አስመርቷል።  ከኬቨን ደብሩይን (8ኛ)፣ ራሂም ስተርሊንግ (15ኛ)፣ሪያድ ማህሬዝ (20ኛ)፣ ፊል ፎደን (25ኛ) እና ሩበን ዲያስ (26ኛ) ናቸው። ከማንቸስተር ዩናይትድ ሮናልዶ (6ኛ) እና ብሩኖ ፈርናንዴዝ (21ኛ) ሲሆኑ  የሊቨርፑሉ መሀመድ ሳላህ (7ኛ) እና የቶተንሃሙ ሃሪ ኬን (23ኛ) ደረጃን ይዘዋል።"	https://www.bbc.com/amharic/news-59472446
politics	"""ድንገት አመሻሹ ላይ ነው ዕቃችሁን ይዛችሁ ውጡ የተባልነው"" የባልደራስ አመራር"	"በዛሬው ዕለት ከእስር የተፈቱት የባልደራስ ለእውነተኛ ዴሞክራሲ ፓርቲ ከፍተኛ አመራሮች ስለመፈታታቸው ቀደም ሲል ምንም አይነት መረጃ እንዳልነበራቸው ለቢቢሲ ተናገሩ። የባልደራስ ከፍተኛ አመራር የሆኑትና በቂሊንጦ ከአቶ እስክንድር ነጋ ጋር ታስረው የነበሩት የፓርቲው የድርጅት ጉዳዮች ኃላፊ አቶ ስንታየሁ ቸኮል በዛሬው ዕለት ከምሽቱ 12፡30 አካባቢ የማረሚያ ቤቱ ሠራተኞች ድንገት መጥተው ከማረሚያ ቤቱ እንዲወጡ እንደነገሯቸው አስስረድተዋል። ""ድንገት አመሻሽ ላይ መጥተው ዕቃችሁን ይዛችሁ ውጡ አሉን፤ ያው እቃችንን ይዘን ወጣን። ምንም የምናውቀው ነገር የለም"" በማለት አቶ ስንታየሁ ከቂሊንጦ ማረሚያ ቤት እንደወጡ በስልክ ለቢቢሲ ተናግረዋል። ቢቢሲ አቶ ስንታየሁን በስልክ ባገኘበት ወቅት ከቂሊንጦ ማረሚያ ወጥተው ከአቶ እስክንድር ጋር ከማረሚያ ቤቱ አቅራቢያ ወደሚገኝ  ቤተ ክርስቲያን እያመሩ እንደሆነም ገልጸዋል። ""በዋናነት የተፈታነው በአምላክ ኃይል ነው፤ እውነት ነው ያሸነፈው፤ የሕዝብ ትግል፣ የሕዝብ እንባ ነው ያሸነፈው"" ብለዋል። የታዋቂው አርቲስት ሃጫሉ ሁንዴሳ ግድያን ተከትሎ ከተነሳው ሁከት ጋር ተያይዞ ለእስር ተዳርገው የነበሩት የባልደራስ ለእውነተኛ ዴሞክራሲ ፓርቲ ከፍተኛ አመራሮች የተፈቱት በአሁኑ ወቅት ክሳቸው ተቋርጦ ወይስ በምን ሁኔታ እንደሆነ ቢቢሲ አቶ ስንታየሁን ጠይቋቸው ነበር። ""እኛ የምናውቀው ነገር የለም፤ ነገር ግን ክሱን አቋርጠውት ሊሆን እንደሚችል ግምት መውሰድ ይቻላል። የወጣነው ደብዳቤ መጥቶ ነው የተባለው። ስንታሰርም በትዕዛዝ ነው የታሰርነው፣ ስንወጣም በትዕዛዝ ነው። ይሄ ማሳያ ነው። ስለዚህ ውጡ ነው የተባልነው ወጣን"" በማለት መልሰዋል። ""በሐሰት ተከሰን ነው የመጣነው የግፍ እስረኞች ነን"" ያሉት አቶ ስንታየሁ ""ሕዝቡ ይህንን በሚገባ ያውቃል የእኛን ጥያቄ ሕዝቡ ስለሚረዳው የሕዝቡ ፀሎት ነው አሸንፎ ዛሬ የወጣነው እስከ ህይወታችን ምዕራፍ ድረስ የሕዝቡን ጥያቄ ይዘን እንታገላለን"" በማለት መልሰዋል። በአሁኑ ወቅት ምን አይነት ስሜት እየተሰማቸው እንደሆነ ቢቢሲ አቶ ስንታየሁን ጠይቋቸዋል ""በዚህ አንድም ስብራት የለብንም የበለጠ ተጠናክረን ነው ወደ ትግሉ የምንገባው፤ የበለጠ ከነማን ጋር ተሰባስበን ልንታገል እንደምንችል የፈተሽንበት እንዲሁም ያየንበት ነው። የበለጠ ትግሉን እንደሚያጠናክረው ነው"" ብለዋል። አቶ እስክንድር ነጋና ሌሎች የባልደራስ ለእውነተኛ ዴሞክራሲ ፓርቲ አመራሮች ባለፈው ዓመት ሰኔ ወር ላይ በታዋቂው ድምጻዊ ሃጫሉ ሁንዴሳ ግድያ ከተፈጸመ በኋላ ከተቀሰቀሰው አለመረጋጋት ጋር በተያያዘ ተይዘው ከታሰሩ በኋላ ጉዳያቸውን በፍርድ ቤት እየታየ ነበር። ከእነ አቶ እስክንድር በተጨማሪ ኦሮሞ ፌደራሊስት ኮንግረስ አመራር የሆኑት አቶ ጃዋር መሐመድና አቶ በቀለ ገርባን ጨምሮ ከ20 በላይ ተከሳሾችም የሐጫሉን ግድያ ተከትሎ ከተከሰተው ሁከት ጋር በተያያዘ በእስር ላይ የነበሩ ሲሆን በዛሬው ዕለትም ከእስር እንዲፈቱ ውሳኔ ተላልፏል። አርቲስት ሃጫሉ ሁንዴሳ ከአንድ ዓመት በፊት አዲስ አበባ ውስጥ መኪናው ውስጥ ሳለ በጥይት ተመትቶ መገደሉን ተከትሎ በአዲስ አበባና በኦሮሚያ ክልል የበርካታ ሰዎች ህይወት ያለፈበትና ከፍተኛ ንብረት የወደመበት ሁከት መከሰቱ ይታወሳል። ይህንንም ተከትሎ ካለመረጋጋቱ ጋር በተያያዘ የፖለቲካ ፓርቲ መሪዎችን ጨምሮ በፖሊስ ቁጥጥር ስር ውለው ጉዳያቸው በፍርድ ቤት ሲታይ ቆይቷል። የፍትህ ሚኒስቴር ከአመሻሹ ባወጣው መግለጫ በጠቅላይ ዐቃቤ ሕግ ዘርፍ የወንጀል ክስ ቀርቦባቸው ጉዳያቸው በፌዴራል ከፍተኛ ፍርድ ቤት በሕገ-መንግስት እና የሽብር ችሎት እየታየ ከነበሩት ተከሳሾች መካከል በነጃዋር ሲራጅ መሃመድ እና በእነ እስክንድር ነጋ ፈንታ መዝገብ ያሉ ተከሳሾች ክሳቸው በአዋጅ ቁጥር 943/2008 መሰረት እንዲነሳ ተደርጓል ብሏል። ሚኒስቴር መስሪያ ቤቱ በማህበራዊ ትስስር ገፁ ባሰፈረው መሰረት ክሱ እንዲነሳ የተደረገው"" በቀጣይ የሚደረገውን ሃገራዊ የምክክር መድረክ ሂደት ውጤታማነት እና አካታችነት ከፍ ለማድረግ በማሰብ ነው።""  ብሏል።"	https://www.bbc.com/amharic/news-59898043
sports	የቼዝ 'ግራንድ ማስተር' በማጭበርበር ስሜ ጠፍቷል ሲል የ100 ሚሊዮን ዶላር ካሳ ጠየቀ	"አሜሪካዊው የቼዝ ጨዋታ ግራንድ ማስተር ሃንስ ኒማን ተፎካካሪውን ማግኑስ ካርልሰንን በጨዋታ ወቅት አጭበርብረሃል ሲል ስሜን አጥፍቷል በሚል የ100 ሚሊዮን ዶላር ካሳ ጠየቀ። በመላው ዓለም መነጋገሪያ ሆኖ የቆየውን ይህንን ክስ ይፋ ያደረገውን ቼዝ ዶት ኮም የተሰኘው ዌብሳይት ላይ የአሜሪካው ግራንድ ማስተር ተመሳሳይ ክስ አቅርቦበታል። Chess.com ድr-ገጽ ኒማን ከ 100 ግዜ በላይ በበይነ መረብ ላይ በተደረጉ ጨዋታዎች ላይ ሳያጭበረብር አይቀርም ሲል ሪፖርት አድርጎ ነበር። ኒማን እንደሚለው ሁለቱም ተከሳሾች ተመሳጥረው ያለውን መልካም ስም እና ገቢ የሚያገኝበትን ስራውን ለማሳጣት ሰርተዋል። የቼዝ ዶት ኮም ጠበቃዎች ኒማን ያቀረበው ክስ ምንም አይነት መሰረት የሌለው ነው ሲሉ ውድቅ አድርገውታል። አክለውም በሃቅ ለሚጫወቱ የቼዝ ተጫዋቾች ሲባል እውነቱን ይፋ ማውጣት እንደሚያስፈልግ ገልጸዋል። በጉዳዩ ላይ አስተያየት እንዲሰጥ የተጠየቀው ካርልሰን ምላሽ ሳይሰጥ ቀርቷል። የ 19 ዓመቱ ኒማን ""ተከሳሾች በቼዝ ውድድር ህይወቱ ላይ ካደረሱበት ከባድ ጉዳት ለማገገም’’ በሚል ካሳ እንዲከፍሉት ጠይቋል። ይህም ስሙን ከማጥፋት ባሻገር ከሞያው እንዲታገድ እና  በጥቁር መዝገብ ውስጥ እንዲገባ ተመሳጥረው ሰርተዋል የሚል ክስን የያዘ ነው። ኒማን በተጨማሪም ግራንድ ማስተር ሂካሩ ናካሙራ እነዚህን ክሶች በመከተል በ ቼዝ ዶት ኮም ላይ በመቅረብ በቀጥታ ስርጭት ተመሳሳይ ጉዳት አድርሶብኛል በሚል ከሶታል። ናካሙራ በጉዳዩ ላይ አስተያየት ከመስጠት ተቆጥቧል። በቼዝ ጨዋታ ውስጥ የሁልግዜም ምርጥ ተጫዋች ነው ተብሎ የሚታመነው ካርልሰን ባሳለፍነው መስከረም ወር ውስጥ ከኒማን ጋር በአካል ተገናኝተው ባደረጉት ጨዋታ መሸነፉ ብዙዎችን አነጋግሯል። የ 31 ዓመቱ ካርልሰን የ 19 ዓመቱን ኒማንን በጨዋታ ወቅት አጭበርብረሃል በሚል የከሰሰው ሲሆን በቼዙ አለም ያሳየው ፈጣን እድገት ለማመን በሚያስቸግር መልኩ ፈጣን ነበር ሲል ወቅሶታል። ኒማን በበኩሉ ካርልሰን ሽንፈቱን መቀበል ስላቃተው እና ድጋሚም ሊያሸንፈው ስለማይችል ስም ማጥፋት ላይ አተኩሯል ሲል መልሷል። ካርልሰንም ሆነ ቼዝ ዶት ኮም በኒማን ላይ ላቀረቡት ክስ ይሄ ነው የሚባል ማስረጃ እስካሁን ድረስ አላቀረቡም። ቼዝ ዶት ኮም በዌብሳይቱ ላይ ባወጣው የ 72 ገጽ የምርመራ ውጤት ላይ ኒማን ከ 100 በላይ በሚሆኑ በበይነ መረብ ላይ የተደረጉ የቼዝ ግጥሚያዎች ላይ አጭበርብሯል ሲል ደምድሟል። ይህ ትንታኔ አብዛኛው የኒማን የጨዋታ ሂደቶች በኮምፒውተር ከሚመከሩ ሂደቶች ጋር ተመሳሳይ መሆናቸውን እና ይህም ከሰዎች ብቃት የተሻለ እንደሆነ ይግልጻል። ኒማን የ 12 እና የ 16 ዓመት ታዳጊ በነበረበት ወቅት ከዚህ በፊት በነበሩ መደበኛ ባልሆኑ ጨዋታዎች ላይ ማጭበርበሩን ቢያምንም በውድድር ወቅት ግን ይህንን በፍጹም አድርጎ እንደማያውቅ ተናግሯል። ክሱን ተከትሎም ኒማን በቼዝ ዶት ኮም ላይ በሚደረጉ የበይነ መረብ ውድድሮች ብሎም ተቋሙ ስፖንሰር በሚያደርጋቸው የፊት ለፊት ውድድሮች ላይ እንዳይሳተፍ ታግዷል። ኒማን የቼዝ ዶት ኮም ውሳኔ በካርልሰን ጫና ውስጥ የወደቀ ነው ብሎ እንደሚያምን እና ራሱን ‘’የቼዝ ንጉስ’’ አድርጎ በማየቱ ቼዝ ጫወታ ውስጥ ምንም ነገር ማድረግ እችላለሁ ብሎ ያምናል ሲልም በክሱ ላይ ወርፎታል።"	https://www.bbc.com/amharic/articles/cw57pdzv64wo
health	'መድኃኒት' አግኝቻለሁ ስትል የነበረችው ማደጋስካር ክትባት ለማግኘት ጠየቀች	ፕሬዝዳንቷ ከተለያዩ እጽዋት በተዘጋጀ ውህድ የኮሮናቫይረስን ማከም ይቻላል ሲሉ የነበረችው ማደጋስካር፣ የበሽታውን መከለከያ ክትባት ለማግኘት ከሚያስችላት ዓለም አቀፍ ጥምረት ውስጥ ገባች። የኮሮናቫይረስ ከተከሰተ ከጥቂት ወራት በኋላ በሽታውን ለማከም ያስችላል ያለችውን ባሕላዊ መድኃኒት ያስተዋወቀችው ማደጋስካር ክትባት እንደማያስፈልጋት ገልጻ ነበር። ኮቫክስ የተባለውና ለበርካታ አገራት የኮሮናቫይረስ ክትባትን ለማቅረብ ከሚሰራው ጥምረት የአገራት ዝርዝር ውስጥ ባለመግባቷ  ክትባቱን ሳታገኝ ቆይታለች። ማዳጋስካር ኮቪድ-ኦርጋኒክስ የተባለውን ባሕላዊ መድኃኒት በፕሬዝዳንቷ አማካይነት ስታስተዋውቅ የቆየች ሲሆን መድኃኒቱ ወደ ሌሎች አገራትም እንደተላከ ተዘግቦ ነበር። ነገር ግን የመድኃኒቱ ምንነትና ያስገኘውን ውጤት በሚመለከት በጤና ባለሙያዎች የተባለ ነገር የለም። ማዳጋስካር የተለያዩ የአፍሪካ አገራት ተቀብለው ሕዝባቸውን እየከተቡት ያለውን የወረርሽኙን መከላከያ ክትባት በኮቫክስ በኩል ለማግኘት ጥያቄ አቅርባለች። የአገሪቱ የጤና ሚኒስትር ፕሮፌሰር ጃን ልዊስ ራኮቶቮ እንዳሉት ክትባቱን ለማግኘት የተለያዩ ደረጃዎችን ማለፍ አለበት ለዚህ ደግሞ ምዝገባን መፈጸም ዋነኛው እርምጃ ነው ሲሉ የክትባት አቅርቦት ጥምረት ከሆነው ኮቫክስ ውስጥ ለመግባት ማዳጋስካር እያደረገች ያለውን ገልጸዋል። የማደጋስካሩ ፕሬዝደንት አንድሬ ራጆሊን ኮቪድ-19ን ይፈውሳል በማለት ሲያስተዋውቁት የነበረው 'መድኃኒት' በስፋት መነጋገሪያ ሆኖ ነበር። እስካሁን ባለው የዓለም ጤና ድርጅት መረጃ መሠረት ኮሮናቫይረስን የሚፈውስ ምንም አይነት መድኃኒት የለም። በማዳጋስካር እስካሁን ከ24 ሺህ 400 በላይ ሰዎች በወረርሽኙ መያዛቸው የታወቀ ሲሆን 418 ሰዎች ደግሞ በበሽታው ሰበብ ለሞት ተዳርገዋል።	https://www.bbc.com/amharic/news-56599700
sports	ሩሲያ እና ዩክሬን፡ በፖለቲካ ምክንያት ስፖርተኞችን ማገድ ተገቢ ነው?	"ዓለም አቀፉ የፓራሊምፒክ ኮሚቴ (አይፒሲ) በዩክሬን ላይ ከፈጸመችው ወረራ ጋር በተያያዘ ሩሲያ ላይ እገዳ የጣለ ሌላኛው የስፖርት ውድድር ሆኗል። የ2022 የቤጂንግ የክረምት ፓራሊምፒክ ሊከፈት 24 ሰዓት ሲቀረው የሩሲያ እና የቤላሩስ ስፖርተኞች እንዳይሳተፉ ማገዱን አስታውቋል። ሩሲያ ባለፉት ቀናት ብቻ ከ2022ቱ የፊፋ የዓለም ዋንጫ ማጣሪያ ከመታገድ እስከ 'ፎርሙላ ዋን' የሩሲያ ታላቁ ውድድርን እስከ ማጣት ድረስ በርካታ ቅጣቶችን አስተናግዳለች። በዓለም ዙሪያ ያሉ የስፖርት ሰዎች እና ድርጅቶች ቅጣቶቹን እንደሚደግፉ ቢገልጹም የቅጣቶቹ ፍትሃዊነት ላይ ግን ጥያቄ ተነስቷል። ""አድሏዊ ድርጊት"" አይፒሲ ስፖርተኞቹን መቅጣቱን በመቃወም የሩሲያ ፓራሊምፒክ ኮሚቴ መግለጫ አውጥቷል። ""በዚህ ውሳኔ መሠረት የሩሲያ ስፖርተኞች አሁን ባለው ውስብስብ የፖለቲካ ሁኔታ ውስጥ ወንጀለኞች ሆነው ተቆጥረዋል"" ብሏል ኮሚቴው። የአይፒሲ ፕሬዝደንት አንድሪው ፓርሰንስ በበኩላቸው ""ተፅዕኖ ከተፈጠረባቸው አገራት ለመጡ የፓራ ሊምፒክ ስፖርተኞች መንግሥታችሁ ባለፈው ሳምንት የኦሊምፒክ መርህ በመጣስ በወሰዳቸው ውሳኔዎች በመጎዳታችሁ በጣም እናዝናለን። . . . የተጎዳችሁት በመንግሥታችሁ ምክንያት ነው"" ብለዋል። የሩሲያ እግር ኳስ ማኅበር ደግሞ የሩሲያ ቡድኖችን ከውድድር ማግለል ""አድሏዊ ነው"" ሲል ገልጾ የፊፋን ውሳኔ በሕጋዊ መንገድ እንደሚሞግት አስታውቋል። ድርጅቱ በመግለጫው ""[ውሳኔው] አድሏዊ እና እጅግ በጣም ብዙ ቁጥር ያላቸውን ስፖርተኞች፣ አሰልጣኞች፣ የክለቦች እና የብሔራዊ ቡድን ሠራተኞች እንዲሁም ከሁሉም በላይ በሚሊዮን የሚቆጠሩ ሩሲያውያን ደጋፊዎችን ይጎዳል"" ብሏል። ""ከስፖርት መንፈስ ጋር ይቃረናል"" ከስፖርተኞች መካከል የቀድሞ የፎርሙላ ዋን ተወዳዳሪ ዳኒል ክቪያት በትዊተር ገጹ ላይ የሩሲያን ስፖርተኞች ማገድ ከስፖርት መንፈስ ጋር ይቃረናል ብሏል። ክቪያት ጦርነቱን በተቸበት ጽሑፉ ""በወንድማማች አገራት መካከል ግጭት በማየቴ በጣም አሳዝኖኛል"" ሲል  አስፍሯል። ""ነገር ግን ዓለም አቀፉ የኦሊምፒክ ኮሚቴን ጨምሮ በዓለም ዙሪያ የሚገኙ ሁሉንም የስፖርት ፌዴሬሽኖች ስፖርት ከፖለቲካ ውጪ እንዲሆን እና የሩሲያ አትሌቶች እና ቡድኖች በዓለም ውድድሮች ላይ እንዳይሳተፉ መከልከላቸው ኢ-ፍትሃዊ ከመሆኑ ባለፈ ስፖርት የሚያስተምረንን የአንድነት እና የሠላም መርኅ የሚቃረን መሆኑን ለማጉላት እና ለማሳወቅ እፈልጋለሁ"" ሲል አክሏል። የሞተር ስፖርት አስተዳዳሪ አካል የሆነው ኤፍአይኤ የሩሲያ ስፖርተኞች በውድድሮች ላይ እንዲካፈሉ ቢፈቅድም በአገር ውስጥ እንዳይወዳደሩ እገዳዎች ተጥለዋል። በፎርሙላ ዋን ብቸኛው የሩሲያ ተወካይ የሆነው ኒኪታ ማዜፒን የዩናይትድ ኪንግደም የሞተር ስፖርት በስተላለፈ ውሳኔ መሰረት በሐምሌ ወር ከሚደረገው 'የብሪቲሽ ግራንድ ፕሪ' ውጪ ሆኗል። ""የዩክሬን ወረራ ትልቅ ኢፍትሃዊነት ነው"" በሲድኒ በሚገኘው የማኩዋሪ ዩኒቨርሲቲ የስፖርት ታሪክ ምሁር የሆኑት ዶ/ር ኪት ራትቦን ለቢቢሲ እንደገለጹት ስፖርታዊ እገዳው ላይ የተነሳው የፍትሃዊነት ጥያቄ ትክክል ነው። ""ስፖርተኞቹ አገራቸው በምታደርገው ጉዳይ ላይ አይወስኑም። ስለዚህ መወሰን በማይችሉት ነገር ቅጣት ይጠብቃቸዋል ማለት ነው።"" ስፖርተኞች እንደ ጦርነት ባሉ ቀውሶች ወቅት ከተለያዩ ችግሮች ሊጠበቁ እንደማይችሉ ራትቦን ጨምረው ሃሳባቸውን ሰጥተዋል። ""ለምሳሌ በሩሲያ ባንኮች እና ኢንዱስትሪዎች ላይ ማዕቀብ ሲጣል ብዙ ሰዎች ያለ ምርጫቸው ይጎዳሉ"" ሲሉም አክለዋል። ""የዩክሬን ወረራ በስፖርተኞች ላይ ከሚደርሰው ግፍ የበለጠ ትልቅ ኢፍትሃዊነት ነው። ስፖርትና ፖለቲካ አይገናኙም እያልን በማስመሰል መቀጠል አንችልም"" ብለዋል። ከስኬታማ ፓራሊምፒያኖች መካከል አንዷ የሆነችው ብሪታኒያዊቷ ታኒ ግሬይ-ቶምፕሰን በበኩሏ ለሩሲያ ስፖርተኞች እንደምታዝን ገልጻ ሆኖም ውሳኔውን ትክክለኛ እርምጃ ነው ብላለች። ""በሩሲያ ውስጥ የአካል ጉዳተኞች ህይወት ከባድ ነው። አብዛኛዎቹ ስፖርተኞችም ራሳቸውን የሚደገፉት ባሸነፉት ሜዳሊያ ብቻ ነው"" ስትል ግሬይ-ቶምፕሰን ለቢቢሲ ስፖርት ተናግራለች። ""በጣም ከባድ ቢሆንም ግን ስፖርት እና ፖለቲካ ያልተገናኙ በማስመሰል መቀጠል አንችልም።"" ""አይፒሲ ለመወዳደር ፈቃደኛ ያልሆኑ በርካታ አገራት ይገጥሙት ነበር። ሁሉም የሜዳሊያ ሥነ ሥርዓቶች ይረበሹ ነበር"" ስትልም አክላለች። የዓለም ቁጥር አንድ የሜዳ ቴኒስ ተጫዋች የሆነው ዳኒል ሜድቬዴቭን ጨምሮ አንዳንድ የሩሲያ ስፖርተኞች በጥቃቱ ምክንያት ሞስኮን በይፋ የተቹበት አጋጣሚዎች ነበሩ። ራትቦን ግን ስፖርተኞችን የማገድ ውሳኔዎች በግለሰብ ምላሾች ላይ መመርኮዝ የለባቸውም ይላሉ። ""ጉዳይን በመተንተን ትክክለኛውን መልዕክት የሚያስተላልፍ አይመስለኝም"" ሲል ራትቦን ያስረዳሉ። ""ጠንካራው መልዕክት ""ከዩክሬን እስክትወጣ ድረስ ሩሲያ ታግዳለች"" የሚለው ነው"" ብለዋል። የስፖርት እገዳዎች ውጤታማ ናቸው? ያለፉትን ምሳሌዎች ካየን ስፖርታዊ እገዳዎች ጦርነትን ማስቆምም ሆነ ኢፍትሃዊነትን ከስር መሰረቱ እንደማይፈቱ ያሳያሉ። በመንግሥት የሚደገፈው የዘር መድልዎ እአአ በ1991 በይፋ ከማብቃቱ በፊት ደቡብ አፍሪካ በአፓርታይድ ዘመን ለአስርት ዓመታት ከስፖርት ውድድር ታግዳ ቆይታለች። በተመሳሳይም ዩጎዝላቪያ ከ1992 የአውሮፓ ዋንጫ መገለሏ በባልካን አገራት የደረሰውን ዘግናኝ ጥቃት አላቆመውም። ራትቦን ግን ስፖርታዊው ማዕቀብ ትልቅ ምሳሌያዊ መልዕክት እንዳለው ያምናሉ። ለዚህ ደግሞ ስፖርት በሩሲያ የቅርብ ታሪክ ውስጥ ትልቅ ሚና መጫወቱን ያነሳሉ። አገሪቱ የ2014 የክረምት ኦሊምፒክ እና የ2018ቱን የዓለም ዋንጫን ማስተናገዷ ይታወሳል። ""ስፖርት ለሩሲያ እና ለፕሬዚዳንት ቭላድሚር ፑቲን ጠንካራ መሣሪያ ሆኖ ቆይቷል"" ሲሉም ይከራከራሉ። ""ምንም ያህል ቢዘገይም የስፖርት ተቋማት ከሩሲያ ጋር ያላቸውን ግንኙነት እየገመገሙ ከሆናቸው አዎንታዊ እርምጃ ነው።"""	https://www.bbc.com/amharic/news-60622089
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።	https://www.bbc.com/amharic/news-48672456
sports	ማንቸስተር ሲቲ ፒኤስጂን በመርታት የቻምፒዬንስ ሊግ ጉዞውን ቀጥሏል	"ማንቸስተር ሲቲ በቻምፒየንስ ሊግ ግማሽ ፍፃሜ ፓሪስ ሴይንት ዠርሜይንን በመርታት ወደ ፍፃሜው የሚያደርገውን ጉዞ አመቻችቷል። የፔፕ ጉዋርዲዮላ ቡድን በመጀመሪያው አጋማሽ ተወስደቦት የነበረውን ብልጫ በሁለተኛው አጋማሽ በመቀልበስ ነው ድል መምታት የቻለው። የፒኤስጂው ማርኪንሆስ ከዲ ማርያ የተሻማለትን ኳስ በጭንቅላቱ ወደ ጎል ቀይሮ የጨዋታው የመጀመሪያ አጋማሽ አንድ ለምንም ነበር የተጠናቀቀው። የፈረንሳዩን ክለብ መዳከም ያዩት ሲቲዎች በሁለተኛው አጋማሽ በሙሉ ኃይላቸው ነበር ሲያጠቁ የነበሩት። ኔይማርና ምባፔ በመጀመሪያው አጋማሽ ያሳዩትን ብቃት መድገም ባቃታቸው ወቅት ነው የሲቲ ኬቪን ደ ብራይን ያሻማት ኳስ ሁሉንም ዘልቃ መረብ ላይ ያረፈችው። ከሰባት ደቂቃ በኋላ አልጄሪያዊው ሪያድ ማህሬዝ ያገኘውን የቅጣት ምት ዕድል በግራ እግሩ አሹሩ ከመረብ መዶል ችሏል። ይህ አልበቃ ያለው ፈረንሳዊው ቡድን ፒኤስጂ የቀድሞው የኤቨርተኑ አማካይ ኢድሪሳ ጉዬ በቀይ ተሰናብቶበት አማራጩ መከላከል ሆኖ አምሽቷል። ሲቲዎች በታሪካቸው ለመጀመሪያ ጊዜ ነው ለቻምፒዬንስ ሊግ ግማሽ ፍፃሜ መድረስ የቻሉት። የእንግሊዝ ፕሪሚዬር ሊግ መሪዎቹ ሲቲዎች በመጀመሪያው አጋማሽ በጣም ድንቅ ብቃት እያሳዩ የነበሩት ፒኤስጂዎችን በመበለጥ የቻምፒዬንስ ሊጉን ዋንጫ ለማንሳት ያላቸውን ቁርጠኝነት አሳይተዋል። የፒኤስጂዎቹ ኔይማርና አንኸል ዲ ማሪያ የመጀመሪያውን 45 ደቂቃ የሲቲን ተከላካይ ሲያስጨንቁ ቢያመሹም ይህን በሁለተኛው 45 መድገም አልቻሉም። ""ከምባፔ፣ ኔይማርና ዲ ማሪያ ጋር መፋለም ቀላል ባይሆንም የመጀመሪያውን አጋማሽ ውጤት ቀልብሰናል"" ብለዋል የሲቲው አሠልጣኝ ፔፕ ጉዋርዲዮላ። ""ባሳየነው ብቃት ተደስቻለሁ። ነገር ግን ይህ የመጀመሪያው ጨዋታ ነው። ብዙ ይቀረናል።"" ቡድናቸው በሁለተኛው አጋማሽ ደካማ ብቃት ማሳየቱን ያመኑት የፒኤስጂው ፖቼቲንሆ በሁለተኛው ጨዋታው ውጤቱን ለመቀልበስ እንደሚጫወቱ ተናግረዋል። የጉዋርዲዮላ ሲቲ ከቅርብ ዓመታት ወዲህ በቻምፒዬንስ ሊጉ ያስመዘገበው ታሪክ በታክቲክ ስህተቶች የተሞላ ነው። ዘንድሮ ግን ነገሮች እየሰመሩ ይመስላሉ። በቀጣዩ ሳምንት የመልስ ጨዋታ በሜዳቸው ፒኤስጂን የሚያስተናግዱት ሲቲዎች አዲስ ታሪክ ከመፃፍ የሚያግዳቸው ያለ አይመስልም። ነገር ግን የመጀመሪያ የቻምፒዬንስ ሊግ ዋንጫቸው ለማንሳት ትግል እያደረጉ ያሉት ፒኤስጂዎች ሁለተኛውን ጨዋታ ለሲቲ ቀላል ያደርጉታል ተብሎ አይታሰብም። የሁለቱ ቡድን አሸናፊ ከቼልሲና ማድሪድ አሸናፊ ጋር ለመፍፃሜ የሚፋለም ይሆናል። ቼልሲና ሪያል በማድሪድ ሜዳ ተፋልመው አንድ አቻ መለያየታቸው ይታወሳል። የመልሱ ጨዋታ ቀጣይ ሳምንት ረቡዕ በቼልሲ ሜዳ ይካሄዳል። የፍፃሜው ጨዋታው ግንቦት 21 በቱርኳ ኢስታንቡል ይከናወናል።"	https://www.bbc.com/amharic/news-56925000
business	የምግብ ዋጋ መናርን ለመቋቋም አማራጮችን እየተገበሩ ያሉ የሦስት አገር ነዋሪዎች	በዓለም ዙሪያ ተከሰተውን የኮሮናቫይረስ ወረርሽኝን ተከትሎ በተከሰተ ምጣኔ ሀብታዊ መቀዛቀዝ ምክንያት የምርቶች አቅርቦት ክፉኛ ተስተጓጉሎ ቆይቶ ነበር። ዓለም ኮቪድ ካስከተለው ተጽእኖ ሳታገግም የተከሰተው የዩክሬን እና የሩሲያ ጦርነት ደግሞ የምግብ እና የነዳጅ ዋጋ ላይ ከፍተኛ ጭማሪ እንዲከሰት ምክንያት ሆኗል። በዚህም ሳቢያ በመላው ዓለም የምግብ ምርቶች እጥረት እና የዋጋ ንረትም ተከስቷል። ይህንንም ተከትሎ ቢሊዮኖች ከኑሮ ውድነት ጋር እየታገሉ ነው። ይህ ቪዲዮ የተከሰተውን ቀውስና አንዳንዶች ለጊዜው መፍትሔ ብለው እየተገበሩት ያለውን አማራጭ የስቃኛል።	https://www.bbc.com/amharic/articles/cjm27vvj2yxo
health	እስራኤል 5 ሺህ አዕዋፋትን የገደለውን 'የአቪያን ፍሉ' ወረርሽኝ ለመቆጣጠር እየጣረች ነው	"በእስራኤል ከባዱና የአዕዋፋት ዝርያን የሚያጠቃው የአቪያን ፍሉ ወረርሽኝ መቀስቀሱን ተከተሎ አገሪቱ በአስር ሺዎች የሚቆጠሩ ተርኪ የተባሉ የዶሮ ዝርያዎችን እያስወገደች ነው። የአገሪቱ አካባቢ ጥበቃ ሚኒስትር ታማር ዛንድበርግ፤ በእስራኤል ታሪክ ውስጥ ""በዱር እንስሳት ላይ የከፋ ጉዳት"" ሲሉ በገለጹት ወረርሽኝ ሳቢያ በሁላ የተፈጥሮ ጥብቅ ስፍራ ከ5,000 በላይ የሚሆኑ እና የሚፈልሱ 'ክሬንስ' ተብለው የሚታወቁ የአዕዋፋት ዝርያዎች ሞተዋል። የአገሪቱ አርሶ አደሮችም ወረርሽኙን ለመከላከል በሚል ግማሽ ሚሊዮን የሚሆኑ ተርኪ ዶሮዎችን እንዲያስወግዱ እየተገደዱ ሲሆን፤ ይህም በእስራኤል የእንቁላል እጥረት ሊያስከትል ይችላል የሚል ስጋት ፈጥሯል። እስካሁን ይህ አዕዋፋቱን የሚያጠቃው ቫይረስ ወደ ሰው ስለመተላለፉ አልተረጋገጠም። ሆኖም የእስራኤሉ ጠቅላይ ሚኒስትር ናታሊ ቤኔት በሽታው ወደ ሰዎች እንዳይተላለፍ በሚደረገው ጥረት ዙሪያ ለመወያየት ሰኞ ዕለት የብሔራዊ ደኅንነት አማካሪያቸውን እና ሌሎች ባለሙያዎችን ማነጋገራቸው ተሰምቷል። በበሽታው ከተያዙ አዕዋፋት ጋር የቅርብ ግንኙነት ወይም ንክኪ የነበራቸው ሰዎች የመከላከያ ሕክምና እየተደረገላቸው ነው። አቪያን ፍሉ ከአዕዋፋት ወደ ሰው የመተላለፍ ዕድሉ ጠባብ ቢሆንም እንደ አውሮፓውያኑ ከ2003 ጀምሮ በዓለም አቀፍ ደረጃ 456 በቫይረሱ የተያዙ ሰዎች መሞታቸውን የዓለም ጤና ድርጅት አሳውቋል። ከእስራኤል ተፈጥሮ እና ፓርኮች ባለሥልጣን የወጡ ምስሎች፣ ሌሎች የዱር እንስሳት በወረርሽኙ እንዳይያዙ ለመጠበቅ ከሁላ ሐይቅ የሞቱ ክሬኖችን ለማንሳት የተሰማሩ ባለሙያዎችን ያሳያል። ሁላ በተሰኘው ጥብቅ ስፋራ ዙሪያ ባለው ሸለቆ ውስጥ የ250 ክሬኖች ቅሪቶች መታየታቸውን እና 30ዎቹ ደግሞ ታመው በአገሪቱ  ሌላ ስፍራ መታየታቸውንም ባለሥልጣኑ ገልጿል። ከአውሮፓ በአስር ሺዎች የሚቆጠሩ እነዚህ አዕዋፋት በሁላ የተፈጥሮ ጥበቅ ስፍራ ላይ ሲከርሙ ማየት ብዙውን ጊዜ ለወፍ አድናቂዎች አስደሳች ክስተት ነው። ነገር ግን ጣቢያው ባለፈው ሳምንት ለጎብኝዎች ዝግ የተደረገ ሲሆን ምክንያቱ ድግሞ ከባድ እንደሆነ የተገለጸው በአቪያን ፍሉ ወረርሽኝ ነው። ምልክቶች የማይታዩበት አቪያን ፍሉ በባሕርያቸው ከቦታ ቦታ በሚፈልሱ ወፎች ላይ የሚከሰት ነው። በአገር ውስጥ ያሉ ወፎች ለዚህ ወረርሽኝ ያላቸው ተጋላጭነት ዝቅተኛ ቢሆንም ቫይረሱ ለሽያጭ በቀረቡ ወይም በቤተሰብ ውስጥ በሚራቡ የአዕዋፍ ዝርያዎች ላይ ከተገኘ ግን ሁሉንም በፍጥነት ማስወገድ ይመከራል። በሰሜን እስራኤል 12 ኪሎ ሜትር ርቀት ላይ በሚገኘው ሞሻቭ ማርጋዮት በተሰኘው የጋራ ማርቢያ ውስጥ ከግማሽ ሚሊዮን የሚበልጡ እንቁላል የሚጥሉ ዶሮዎች ወረርሽኙን ለመቆጣጠር እና በሰዎች ላይ ያለውን አደጋ ለመቀነስ እየተገለሉ መሆኑን የእስራኤል መገናኛ ብዙኃን ዘግበዋል። ሞሻቭ በእስራኤል ውስጥ ጥቅም ላይ ከሚውሉ እንቁላሎች 7 በመቶውን  ያቀርባል። ታይምስ ኦፍ እስራኤል የተሰኘው ሚዲያ እንደዘገበው በእስራኤል የመጀመሪያው የአቪያን ፍሉ ወረርሽኝ እንደ አውሮፓውያኑ ጥቅምት 18 ተመዝግቧል።"	https://www.bbc.com/amharic/news-59815430
business	የቶኪዮ ነዋሪዎች ኃይል ለመቆጠብ ሲባል ‘አንገተ ሙሉ’ ሹራብ እንዲለብሱ ተጠየቁ	የቶኪዮ አገረ ገዢ ዩሪኮ ኮይኪ፣ በመጪው የአገሪቱ የክረምት ወቅት የኃይል ፍጆታን ለመቆጠብ ሲባል የከተማዋ ነዋሪዎች ‘አንገተ ሙሉ’ ሹራብ እንዲለብሱ አሳሰቡ። ሙሉ አንገትን የሚሸፍኑ ሙቀት ሰጪ ልብሶች እየናረ የመጣውን የኃይል አቅርቦት ወጪ ለመቆጠብ እንደሚረዱ ባለሥልጣኗ ገልጸዋል። የቶኪዮ ከተማ አስተዳደር ሠራተኞች ለነዋሪዎች ትምህርት ምሳሌ ለመሆን አንገተ ሙሉ ሹራቦችን መልበስ ይጀምራሉ። የኃይል አቅርቦት ወጪ በከፍተኛ ሁኔታ በጨመረባት የጃፓኗ መዲና፣ በመጪው ክረምት ኃይል ለመቆጠብ የተለያዩ እርምጃዎች እየተወሰዱ ይገኛሉ። የኃይል ፍጆታን እንዴት መቀነስ እንደሚቻል ለነዋሪዎች መመሪያ እየተሰጠም ነው። ውሳኔውን ለማሳለፍ በተጠራው ስብሰባ የተገኙ አመራሮች አንገተ ሙሉ ሹራብ ለብሰው ታይተዋል። የቶኪዮ አገረ ገዢ “ነዋሪዎች ከፈረንሳዩ ፕሬዝዳንት ኢማኑኤል ማክሮን በመማር አንተ ሙሉ ሹራብ ይልበሱ” ብለዋል። ማክሮን አንገት የሚሸፍን ሹራብ በመልበስ ይታወቃሉ። በእርግጥ የፋሽን ምርጫ ይሁን ለኃይል ቁጠባ የተደረገ ግልጽ አይደለም። “ሙሉ ሹራብ ያሞቃል። ኃይል ይቆጥባል። የካርበን ልቀትንም ይቀንሳል። ይህም በክረምት ወቅት በብልሀት የኃይል ፍጆታ ከምንቆጥብበት መንገድ አንዱ ነው” ብለዋል አገረ ገዢዋ። ጨምረውም “ስለተፈጠረው የኃይል አቅርቦት መዋዠቅ አዝናለሁ። ግን በመጪው ክረምት እየዘነጥን ስለ ኃይል ቁጠባም ማሰብ አለብን” ሲሉ ተደምጠዋል። ባለፈው ወር የጃፓን መንግሥት ዜጎች አገልግሎት እየሰጡ ያልሆኑ መብራቶችን እንዲያጠፉ ጠይቀዋል። ለማሞቂያ ማሽን የሚወጣውን ኃይል ለመቆጠብ ሲባል ቤት ውስጥ ደራርቦ መልበስንም መንግሥት መክሯል። ፈረንሳይ እና ሌሎችም የአውሮፓ አገራትም ተመሳሳይ ውሳኔ አሳልፈዋል። ጀርመን የንግድ ተቋማትና ሕንጻዎች አላስፈላጊ መብራት እንዲያጠፉ ወስናለች። ሩሲያ በዩክሬን ላይ ወረራ መፈጸሟን ተከትሎ በተቀሰቀሰው ጦርነት ምክንያት በዓለም ዙሪያ የጋዝና የነዳጅ አቅርቦት በመስተጓጎሉ ዋጋቸው ንሯል። በ﻿ዚህም ሳቢያ በርካታ የምዕራባውያን አገራት ነዋሪዎች በቀዝቃዛው የክረምት ወራቶቻቸው ወቅት ቤቶቻቸውን እና የሥራ ቦታቸውን ለማሞቅ የሚጠቀሙበትን የኃይል አቅርቦት እንዲቆጥቡ እየተመከሩ ነው።	https://www.bbc.com/amharic/articles/cer4ged0zzzo
health	ኮሮናቫይረስ፡ ደቡብ ኮርያ የኮቪድ-19 ስርጭት እየጨመረ መምጣቱን ተከትሎ ሕጓን አጠበቀች	"በደቡብ ኮርያ ዋና ከተማ የኮቪድ-19 ስርጭት መስፋፋቱን ተከትሎ ሙዚየሞች፣ የምሽት ጭፈራ ቤቶች፣ እንዲሁም መጠጥ ቤቶች ተዘግተዋል። ማክሰኞ ዕለት የቫይረሱ ስርጭት ለአምስተኛ ቀን ወደ ሶስት ዲጂት ከፍ ያለ ሲሆን በአብዛኛው እድሜያቸው በ40ዎቹ ውስጥ የሆኑ ሰዎች መጠቃታቸው ታውቋል። ደቡብ ኮርያ የኮሮናቫይረስ ስርጭትን በፍጥነት በመቆጣጠር ስሟ በተደጋጋሚ ሲነሳ ነበር። ነገር ግን ከቤተ እምነቶች ጋር በተያያዘ የተቀሰቀሰው ዳግም ወረርሽኝ ስጋትን አጭሯል። ደቡብ ኮርያ ማክሰኞ ዕለት 246 ሰዎች በቫይረሱ መያዛቸውን በምርመራ ስታረጋግጥ በአገሪቷ በአጠቃላይ በቫይረሱ የተያዙ ሰዎች ቁጥር 15,761 ደርሷል። አብዛኛዎቹ በቫይረሱ መያዛቸው የተረጋገጠው ግለሰቦች በሳራንግ ዤይል ቤተ ክርስትያን ጋር የሚገናኙ ሲሆን፣ የቤተ እምነቷ ፓስተር የፕሬዝዳንት ሙን ዤ-ኢን ቀንደኛ አብጠልጣይ ናቸው። ይህ በደቡብ ኮርያ የተከሰተው አዲስ ወረርሽኝ በሌላ እምነት ስፍራም ይዛመታል የሚል ፍራቻ ቀስቅሷል። በደቡብ ኮርያ የኮሮናቫይረስ ወረርሽኝ መከሰቱ ሲታወቅ መነሻው የነበረው ሺንቼዮንጂ ቸርች ኦፍ ጂሰስ ነበር። ከዚህ ቤተ እምነት ጋር ግንኙነት ያላቸው 5,200  ሰዎች በቫይረሱ ተይዘው መገኘታቸው ይታወሳል። በአሁኑ ወቅት ደግሞ 457 ከሳራንግ ዤይል ቤተክርስትያን ጋር ይያያዛል ተብሏል። ከእነዚህ መካከል አስር ግለሰቦች ባለፉት ሁለት ሳምንታት በዋና ከተማዋ ሶል በተደረገ መንግሥትን በሚቃወም ሰልፍ ላይ ተሳትፈው እንደነበር ሮይተርስ የዜና ወኪል ዘግቧል። የደቡብ ኮርያ ባለሥልጣታናት ማንኛውም ቤተ እምነት የአምልኮ ስርዓቱን በቤተ እምነቶች ውስጥ እንዳያካሂድ ያገዱ ሲሆን የቫይረሱ ስርጭት ታይቶባቸዋል የተባሉ ቤተ እምነቶችን ምዕመናን፣ ራሳቸውን ለይተው እንዲቀመጡ እና ምርመራ እንዲያደርጉ የመለየት ስራ እየሰሩ ነው። ""አሁን ያለው ስርጭትን መቆጣጠር ካልቻልን ቀውስ ውስጥ እየገባን ነው፣ በቫይረሱ የሚያዙ ሰዎች በከፍተኛ ሁኔታ እንዲጨምር ያደርጋል፣ ይህ ደግሞ ህክምና ስርዓታችን እንዲንኮታኮትና ከፍተኛ የሆነ የምጣኔ ሃብት ድቀት እንዲደርስ ያደርጋል"" ብለዋል የኮሪያ በሽታ መከላከልና መቆጣጠር ድርጅት ዳይሬክተር ዢዮንግ ኢኡን ኬኦንግ። ከዛሬ ረብዑ ጀምሮም 12 ለአደጋ ተጋላጭ የተባሉ የንግድ ዘርፎች በዋና ከተማዋ ሶል፣ ኢንቺዮን እና በተጎራባች የጊዮንጊ ግዛት እንዲዘጉ ተወስኗል፤ ከእነዚህም መካከል ፣ የምሽት ጭፈራ ቤቶች፣ መጠጥ ቤቶች፣ ምግብ ቤቶች፣ አገልግሎት መስጠት እንዲያቆሙ ትዕዛዝ ተሰጥቷል። ሙዚየሞችም የተዘጉ ሲሆን በቤት ውስጥ ከ50 ሰው በላይ፣ ከቤት ውጪ ደግሞ ከ100 ሰው በላይ ሆኖ መሰብሰብ ታግዷል።"	https://www.bbc.com/amharic/news-53831241
business	ኤርትራ የአፍሪካ ነጻ የንግድ ቀጠናን ያልፈረመች ብቸኛዋ ሃገር ሆነች	የአፍሪካ የምጣኔ ሃብት ኃያል ሃገር ባለቤት ናይጄሪያ የአፍሪካ ነጻ የንግድ ቀጠና ስምምነትን ፈረመች። ይህም ኤርትራን ስምምነቱን ያልፈረመች ብቸኛዋ አፍሪካዊት ሃገር አድርጓታል። የናይጄሪያው ፕሬዝደንት ሙሃመዱ ቡሃሪ በኒጄር በተካሄደው የአፍሪካ ህብረት ስብሰባ ላይ ፊርማቸውን አኑረዋል። ነጻ የንግድ ቀጠናው ስምምነት ዓላማ በአባል ሃገራት መካከል በሚደረጉ የንግድ ልውውጦች ላይ ታሪፍን በማስቀረት አፍሪካውያን ሃገራት እርስ በእርሳቸው የንግድ ልውውጥ እንዲያደርጉ ለማበረታታት ያሰበ ነው ተብሏል። ይህ ስምምነት ወደ ሥራ የሚገባበት ቀን ለጊዜው አልተወሰነም። በአሁኑ ወቅት አፍሪካውን ሃገራት ምርት እና አገልግሎታቸውን እርስ በእርስ የሚነግዱት 16 በመቶ ብቻ ሲሆን አውሮፓውያን ሃገራት ግን ከሚያመርቱት ምርት እና አገልግሎት 65 በመቶ የሚሆነውን ለተቀረው አውሮፓ ሃገር ይሸጣሉ። የአፍሪካ ህብረት የአፍሪካ አህጉር ነጻ የንግድ ቀጠና ስምምነትን ተግባር ላይ ማዋል፤ እአአ በ2022 ላይ በአፍሪካ ሃገራት መካከል የሚደረገውን የንግድ ለውውጥ በ60 በመቶ ከፍ ያደርገዋል ሲል ግምቱን ያስቀምጣል። • እውን የአፍሪካ ነፃ የንግድ ቀጣና ለኢትዮጵያ ይጠቅማል? • የአሜሪካና ቻይና የንግድ ጦርነት ዓለምን ሊያደኽይ ይችላል • ህንድ አሜሪካን ይጎዳል የተባለ የንግድ ታሪፍ ልታስተዋውቅ ነው በተጨማሪም ስምምነቱ በዓለማችን ትልቁን ነጻ የንግድ ቀጠናን ይፈጥራል ተብሎለታል። የአፍሪካ ግዙፍ መጣኔ ሃብት ባለቤት ናይጄሪያ የነጻ ንግድ ቀጠና ስምምነት ላይ ፊርማዋን ማኖሯ የስምምነቱን ውጤታማነት ላይ ጉልህ አስተዋጽኦ ያበረክታል ሲሉ ባለሙያዎች አስተያየታቸውን ሰጥተዋል። ኤርትራ ለምን ብቻዋን ቀረች? ኤርትራ ከኢትዮጵያ ጋር በነበራት አለመግባባት እና በሌሎች ምክንያቶች በስምምነቱ ዙሪያ ውይይቶች ላይ ተሳታፊ ሳትሆን መቆየቷን የአፍሪካ ህብረት ኮሚሽን የንግድ እና ኢንዱስትሪ ኮሚሽነር አልበርት ሙቻንጋ ይናገራሉ። ኮሚሽነሩ ጨምረውም ኤርትራ ከኢትዮጵያ ጋር ሰላም ማውረዷን ተከትሎ በስምምነቱ ዙሪያ ከአፍሪካ ህብረት ጋር ለመወያየት ጥያቄ ማቅረቧን ተናግረዋል። ''በጊዜ ሂደት እነሱም የስምምነቱ አካል ይሆናሉ'' ብለዋል ኮሚሽነሩ።	https://www.bbc.com/amharic/news-48899946
health	በዓለም በኮቪድ የሞቱ ሰዎች ቁጥር 18 ሚሊዮን ይደርሳል ተባለ	እስከ ዛሬ በኮቪድ-19 ተህዋሲ የሞቱ ሰዎች ቁጥር ከሚባለው በሦስት እጥፍ አሃዝ እንዳለው ተመላከተ። በዚህ አዲስ አሃዝ መሠረት በዓለም ዙርያ 18 ሚሊዮን ሰዎች በተህዋሲው ሕይወታቸውን አጥተዋል የሚል ግምት ተወስዷል። ይህ አዲስ ጥናት ይፋ የሆነው የዓለም ጤና ድርጅት ኮቪድ-19ን ዓለም አቀፍ ወረርሽኝ ብሎ ከጠራው ከሁለት ዓመት በኋላ ነው። በዋሺንግተን ዩኒቨርስቲ መሪነት በተደረገው በዚህ መጠነ ሰፊ ጥናት 191 አገራት የተካተቱ ሲሆን ዓላማውም በተህዋሲው በቀጥታና በተዘዋዋሪ የሞቱ ሰዎችን ትክክለኛ ቁጥር ማፈላለግ ነበር። ይህን ጥናት ማድረግ የተፈለገው በርካታ ሞቶች ቢከሰቱም ምን ያህል ከኮቪድ-19 ተህዋሲ ጋር የተያያዙ እንደሆኑ ለማመቅ ሳይቻል በመቅረቱ ነው። ይህም የሆነው ተህዋሲው ወደ ሰውነት ሲገባ ሌሎች ከዚያ ቀደም የነበሩ ጽኑ ደዌዎችን የማባባስ ሁኔታ ስላለው ነው። ከዚያ በኋላ ሞት ሲከሰት ግን በተህዋሲው ስም ሳይመዘገብ የሚቀርበት ሁኔታ በመኖሩ ነው። በተለይ የልብና የሳምባ በሽተኞች ተህዋሲው ከመጣ በኋላ በስፋት ሞታቸው ተፋጥኗል ተብሎ ይገመታል። የጥናቱ ሥነ ዘዴ ምን ያህል ተጨማሪ ሰዎች ሞቱ በሚል የተመራ ሲሆን ይህም ማለት ኮቪድ ከመምጣቱ በፊት የሟች ቁጥርን በየአገሩ በአማካይ በመውሰድ ከኮቪድ በኋላ ከመጣው ቁጥር ጋር ማነጻጸር ነው። ይህን ለማሳካትም አጥኚዎቹ ከኮቪድ በፊት የሞት ቁጥርን ፍለጋ በርካታ የድረ ገጽ ዶሴዎችን፣ የጤና ሚኒስትር መረጃዎችን በየአገሩ ፈትሸዋል። በዚህ ጥናት መሠረት ታዲያ የሞት ምጣኔ ከአገር አገር ቢለያይም የዓለም የሞት ምጣኔ መጨመሩን ደርሰውበታል። የመጨመሩ ምሥጢር ግን ቀጥታ ኮቪድ ያመጣው ወይም በተዘዋዋሪ የዳረገው መሆኑ ሳይሰነድ በመቆየቱ የኮቪድን ትክክለኛ ጉዳት ማወቅ ሳይቻል ቆይቷል። በዚህ ስሌት መሠረት አጥኚዎቹ ከኮቪድ በፊት የነበረ የሞት ምጣኔን ከዚያ በኋላ ከተሰከሰተ የሞት ምጣኔ ጋር አነጻጽረው በዓለም ዙርያ በትንሹ 18 ሚሊዮን ተጨማሪ ሞቶች መመዝገባቸውን ደርሰውበታል። በይፋ እስከ ዛሬ ሲነገር የነበረው በኮቪድ በዓለም ደረጃ የሟቾች ቁጥር 5.9 ሚሊዮን ሲሆን አሁን በዚህ ጥናት መሰረት ግን ቁጥሩ በሦስት እጥፍ አድጎ ወደ 18 ሚሊዮን አሻቅቧል። ይህ ጥናት በላንሴት የጤና ጆርናል ላይ የታተመ ሲሆን ከፍተኛ ሞት የተመዘገበባቸው በዋናነት በድሃ አገራት ውስጥ መሆኑን አመላክቷል። በተለይም በላቲን አሜሪካና ከሰሃራ በታች ባሉ አገራት ሞት ተንሰራፍቶ ነበር ይላል ጥናቱ። ከኮቪድ መምጣት በኋላ በርካታ ሞት የተመዘገበባቸው አምስት አገራት ቦሊቪያ፣ ቡልጋሪያ፣ ኢስዋቲኒ፣ ሰሜን መቄዶኒያና ሌሴቶ ናቸው። ኮቪድን ተከትሎ ዝቅተኛ የሞት ምጣኔ የታየባቸው አገራት ደግሞ አይስላንድ፣ አውስትራሊያ፣ ሲንጋፖር፣ ኒዊዝላንድ እና ታይዋን ናቸው። የጥናቱ መሪ እንዳሉት በስዊድንና በኔዘርላንድስ በተደረጉ የመረጃ ትንታኔ ጥናቶች በርካታ ሰዎች ከኮቪድ በኋላ የመሞታቸው ምስጢር ተህዋሲው ቀደም ሲል የነበረ በሽታን አፋፍሞ ለሞት አፋፍ የሚዳርግ ስለሆነ ነው። የጥናቱ መሪ ወደፊት ምን ያህል ሞቶች በትክክል በኮቪድ በቀጥታ የተከሰቱ ናቸው፤ ምን ያህሎቹስ ኮቪድ ተህዋሲ በተዘዋዋሪ ያመጣቸው ናቸው፣ የሚለው ይጠናል ብለዋል። የዚህ ጥናት ተመራማሪዎች በሚቀጥሉት ዓመታት ክትባት ሥርጭት በስፋት በመኖሩ እና ሕክምና እየተሻሻለ በመምጣቱ በብዙ አገራት የሞት ቁጥር በአያሌው ይቀንሳል ብለው ያምናሉ። ሆኖም ግን ተህዋሲው በአዲስ ዝርያ አይከሰትም ብሎ ለመደምደም ጊዜው ገና ነው ባይ ናቸው።	https://www.bbc.com/amharic/news-60705052
