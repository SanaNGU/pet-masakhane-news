health	ኮሮናቫይረስ፡ ኮቪድ-19 ገና አልሰለቸንም- የዓለም ጤና ድርጅት ኃላፊ	"ዓለም የኮሮናቫይረስ መከላከያ ክትባትን ወደማግኘት እየተቃረበ ቢሆንም የኮሮናቫይረስ መከላከያዎችን ማላላት የለበትም ሲሉ የዓለም ጤና ድርጅት ኃላፊው አሳሰቡ። ዶ/ር ቴድሮስ አድሃኖም የኮሮናቫይረስ አሁንም የዛሬ ስምንት ወር እንደነበረው አስጊ ወረርሽኝ መሆኑን እንደቀጠለ ነው ብለዋል። በመላው ዓለም በኮቪድ-19 ምክንያት የሞቱ ሰዎች ቁጥር 1.2 ሚሊዮን ደርሷል። በፓሪስ እየተካሄደ ባለው የሰላም ጉባዔ ላይ ""በኮቪድ-19 ታክቶን ይሆናል ነገር ግን እርሱ ገና አልሰለቸንም"" ብለዋል ዶ/ር ቴድሮስ አድሃኖም። ""የአውሮፓ አገራት እየታገሉ ነው ነገር ግን ስርጭቱን ለማቆም የተወሰዱት እርምጃዎች እንዲሁም ቫይረሱ ምንም ለውጥ አላሳየም"" ሲሉም አክለዋል። ከቅርብ ቀናት ወዲህ በኮሮናቫይረስ መከላከያ ክትባት ላይ የተሻሉ ግኝቶች እየታዩ መጥተዋል። ሰኞ ዕለት ፋይዘር እና ባዮንቴክ እየሰሩት ያለው ክትባት በተደረገለት የመጀመሪያ ደረጃ ፍተሻ 90 በመቶ የመከላከል አቅም እንዳለው አረጋግጠናል ብለዋል። ረቡዕ ዕለት ደግሞ የሩስያ ተመራማሪዎች የሰሩት የመከላከያ ክትባት 92 በመቶ ውጤታማ መሆኑን አስታውቀዋል። ነገር ግን ሁለቱም ክትባቶች የሚደረግላቸውን የቁጥጥር ፍተሻ ማለፍ አለባቸው ተብሏል። ዶ/ር ቴድሮስ ገና ደህንነቱ እና ውጤታማነቱ መፈተሽ ባለበት ክትባት ላይ መተማመን አደገኛ መሆኑን ጨምረው ገልፀዋል። ""ክትባት በፍጥነት ያስፈልጋል፣ ነገር ግን እጃችንን አጣጥፈን ቁጭ አንልም"" ብለዋል።"	https://www.bbc.com/amharic/54920166
business	ኢትዮ ቴሌኮምን በከፊል ወደ ግል ለማዞር የተያዘው ዕቅድ እንዲዘገይ ተደረገ	የኢትዮጵያ መንግሥት ከጥቂት ዓመታት በፊት ይፋ ያደረገውን ምጣኔ ሀብታዊ ማሻሻያ ተከትሎ በአገሪቱ ብቸኛ የነበረውን መንግሥታዊ የቴሌኮም ተቋም በከፊል ወደ ግል ለማዞር የነበረውን ዕቅድ ወደ ሌላ ጊዜ አዘዋወረ። በአገሪቱ መንግሥት በብቸኝነት ተይዘው የነበሩ ተቋማትን በከፊል ወደ ግል ለማዞር እና ሌሎች ኩባንያዎች እንዲሳተፉ ለማስቻል ክፍት ከተደረጉት ዘርፎች መካከል ቴሌኮም አንዱ ነው። በዚህም ከአንድ መቶ ዓመት በላይ በአገሪቱ በብቸኝነት የቴሌኮም አግልገሎት ሲሰጥ የቆየውን የኢትዮ ቴሌኮምን 40 በመቶ ድርሻ በመሸጥ ሌሎችን ለማሳተፍ ጥሪ ቀርቦ በሂደት ላይ መሆኑ ይታወሳል። የኢትዮጵያ የገንዘብ ሚኒስቴር ዛሬ አርብ መጋቢት 09/2014 ዓ.ም ይፋ እንዳደረገው መንግሥት የኢትዮ ቴሌኮምን 40 በመቶ የባለቤትነት ድርሻን ወደ ግል ለማዞር እየተካሄደ የነበረውን ሂደት ወደ ሌላ ጊዜ ያተላለፈው በዓለም አቀፍ ደረጃ በታዩ ፈጣን ማክሮኢኮኖሚያዊ ለውጦች ምክንያት ነው ብሏል። በጠቅላይ ሚኒስትር ዐቢይ አሕመድ አስተዳደር የአገር በቀል የኢኮኖሚ ማሻሻያ ውስጥ ከተካተቱት ዘርፎች መካከል አንዱ የሆነው ኢትዮ ቴሌኮምን በከፊል ለግል ክፍት እንዲደረግ ቢወሰንም፣ ከፍተኛው የ60 በመቶው ድርሻ በመንግሥት እጅ የሚቆይ ይሆናል። ይህ የኢትዮ ቴሌኮምን ድርሻ በከፊል ፍላጎቱ ላላቸው ወደኖች ለማስተላለፍ የነበረው ሂደት እንዲዘገይ በመደረጉ በማክሮኢኮኖሚው ላይ መሻሻሎች እንዲታዩና የኢትዮ ቴሌኮም የገንዘብ አቅም እንዲያድግ በማድረግ ዋጋውን ከፍ ሊያደርግ እንደሚችል እምነቱን ገልጧል። ነገር ግን መንግሥት በእቅዱ መሠረት የተጀመረውን ወደ ግል የማዘዋወር ሂደት በመቀጠል ተግባራዊ ለማድረግ ቁርጠኛ መሆኑን የገንዘብ ሚኒስቴር አመልክቶ አመልክቶ፣ እስካሁን የኢትዮ ቴሌኮምን ድርሻ ለመግዛት ፍላጎታቸውን ካሳዩትና በሂደቱ የተሳተፉትን እንዲሁም ሌሎችም ፍላጎቱ ያላቸውን ጨምሮ ሂደቱን እንደሚቀጥል ገልጿል። በ110 ሚሊዮን ሕዝብ ከአፍሪካ በሕዝብ አገሪቱ ሁለተኛ በሆነችው ኢትዮጵያ ውስጥ በብቸኝነት የቴሌኮም አገልግሎት ሲሰጥ የቆየው ኢትዮ ቴሌኮም ከ52 ሚሊዮን በላይ ተጠቃሚዎች እንዳሉት ይታመናል። ከአገሪቱ ሕዝብ ወደ ግምሽ ለሚጠጋውን የስልክ፣ የኢንተርኔትና ሌሎች የቴሌኮም አገልግሎትን እየሰጠ የሚገኘው ኢትዮ ቴሌኮም በአፍሪካ ውስጥ በዘርፉ ግዙፍ ከሚባሉት ተቋማት መካከል የሚጠቀስ ነው። መንግሥት የቴሌኮም ዘርፉን ለሌሎች ተወዳዳሪዎች ክፍት ማድረጉን ተከትሎ በግዙፉ ሳፋሪኮም የሚመራው የተለያዩ ኩባንያዎች ጥምረት ባለፈው ዓመት በኢትዮጵያ ውስጥ ሥራ እንዲጀምር ፈቃድ ማግኘቱ ይታወሳል። ከአንድ ክፍለ ዘመን በላይ በኢትዮ ቴሌኮም ተይዞ የቆየው የአገሪቱ የቴሌኮም ዘርፍን የተቀላቀለው ሳፋሪኮም ባለፉት ወራት አስፈላጊዎቹን መሠረተ ልማቶች በመዘርጋት በሚቀጥለው ወር ሥራውን ይጀምራል ተብሎ ይጠበቃል።	https://www.bbc.com/amharic/news-60797898
business	ኢትዮጵያን የአቪዬሽን ማዕከል ለማድረግ አየር መንገዱ ከቦይንግ ጋር ስምምነት ደረሰ	"የኢትዮጵያ አየር መንገድ ኢትዮጵያን የአፍሪካ አቪዬሽን ማዕከል ለማድረግ ከቦይንግ ኩባንያ ጋር የመግባቢያ ሰነድ መፈራረሙን አስታወቀ። የኢትዮጵያ አየር መንገድ ከቦይንግ ጋር የተደረሰውን ስምምነት ይፋ ባደረገበት መግለጫ፤ ቦይንግ የኢትዮጵያ አየር መንገድ በአፍሪካ የአቪዬሽን መሪ መሆኑን እውቅና ሰጥቷል ብሏል። የ70 ዓመታት ወዳጅነት ያላቸው ሁለቱ ተቋማት ከዚህ ስምምነት መድረሳቸው ዓለም አቀፍ ደረጃውን የጠበቀ የአቪዬሽን አገልግሎት የመፍጠር ፍላጎታቸውን አመላካች ነው ተብሏል። በመግባቢያ ሰነዱ መሠረት ሁለቱ ኩባንያዎች ለሦስት ዓመታት የሚዘልቅ በኢንደስትሪያል ልማት፣ በላቀ የአቪዬሽን ስልጠና፣ የትምህርት አጋርነት እና የአመራር ልማት በጋራ ለመስራት መስማማታቸውን አየር መንገዱ ገልጿል። የኢትዮጵያ አየር መንገድ ዋና ሥራ አስፈጻሚ ከቦይንግ ጋር የተደሰረው ስምምነት ""የኢትዮጵያ አየር መንገድ የአፍሪካ ማዕከል የመሆን ግብን ያሳካል"" ብለዋል በመግለጫው ላይ። የተደረሰውን ስምምነት ተፈጻሚ የሚያደርግ ከሁለቱ ኩባንያዎች የተወጣጣ ቡድን መቋቋሙም በአየር መንገዱ መግለጫ ላይ ተመልክቷል። ቦይንግ ስምምነቱን በተመለከተ እስካሁን ያለው ነገር የለም። የኢትዮጵያ አየር መንገድ የኢትዮጵያ አየር መንገድ በፍጥነት እያደጉ ካሉ አየር መንገዶች መካከል አንዱ ነው። ባለፉት ሰባት ዓመታት ዓመታዊ እድገቱ 25 በመቶ እንደነበረ ከአየር መንገዱ የተገኘው መረጃ ያመላክታል። በቅርቡም አየር መንገዱ ባጓጓዘው የመንገደኞች ብዛት ከምርጥ 200 አየር መንገዶች 20ኛ ደረጃ ላይ መቀመጡን ዓለም አቀፍ የትራንስፖርት ማኅበር አስታውቆ ነበር። የኢትዮጵያ አየር መንገድ ይህንን ደረጃ ያገኘው ከ16 ሚሊዮን በላይ መንገደኞች በማጓጓዝ ነው። የዩናይትድ አረብ ኤምሬትሱ፤ ኤምሬትስ አየር መንገድ ከ78 ሚሊዮን በላይ መንገደኞችን በማጓጓዝ አንደኛ ደረጃ ላይ ተቀምጧል። በሁለተኛ ደረጃ የተቀመጠው የአየርላንዱ ራይንኤይር 64 ሚሊዮን ገደማ መንገደኞችን አጓጉዟል። የኢትዮጵያ አየር መንገድ በአምስት አህጉራት በመቶዎች የሚቆጠሩ መዳረሻዎች ያሉት አየር መንገዱ 130 አውሮፕላኖች አሉት። ከእነዚህም መካከል እጅግ ዘመናዊ የሚባሉትን 16 ኤይርባስ ኤ350-900 እና 19- ቦይንግ ቢ787-8 ይጨምራል። ቦይንግ የአሜሪካው ቦይንግ የዓለማችን ቀዳሚ ኤሮስፔስ ኩባንያ እና የንግድ አውሮፕላኖች አምራች ኩባንያ ነው። በ150 አገራት ደንበኞች አሉኝ የሚለው ቦይንግ፤ ከመንገደኞች አውሮፕላኖች በተጨማሪ፣ የጦር አውሮፕላኖችን፣ ሳተላይቶችን፣ ጦር መሳሪያዎችን፣ የመከላከያ ሥርዓቶችን እና የኮሚዩኒኬሽን ሥርዓቶችን ያመርታል።"	https://www.bbc.com/amharic/news-58398822
sports	ዘጠኝ ግብ በተስተናገደበት ጨዋታ ማንቸስተር ሲቲ ድል ተቀዳጅቷል	በፈረንጆቹ የገና በዓል ማግስት ማንቸስተር ሲቲዎች ለዘጠነኛ ተከታታይ ጊዜ በማሸነፍ የእንግሊዝ ፕሪምየር ሊግ ደረጃ ሰንጠረዥን በስድስት ነጥብ ልዩነት መምራት ጀምረዋል። ባሳለፍነው ሳምንት መጨረሻ እሁድ ዕለት ከሌስተር ሲቲ ጋር የተገናኙነት ሲቲዎች ጨዋታው በተጀመረ በአምስተኛው ደቂቃ ነበር ግብ ማስቆጠር የቻሉት። ጨዋታው 25ኛ ደቂቃ ላይ ሲደርስ ማንቸስተር ሲቲዎች ሌስተርን 4 ለ 0 እየመሩ ነበር። በድንቅ አቋም ላይ የሚገኙት ሲቲዎች ምንም እንኳን ጨዋታውን 6 ለ 3 በሆነ ውጤት ቢያሸንፉም ከእረፍት መልስ ሌስተሮች በእጅጉ ተሽለው አጥቅተው መጫወት ችለዋል። በሚያስገርም መልኩም ሌስተሮች በአስር ደቂቃዎች ውስጥ 3 ግቦችን በማስቆጠር ትልቅ መነሳሳትን መፍጠር ቢችሉም፣ በኮቪድ ወረርሽኝ እንዲሁም በጉዳት ክፉኛ እየተፈተነ የሚገኘው የተከላካይ መሰመራቸው ተጨማሪ ሁለት ግቦችን በማስተናገዱ ከሽንፈት ማምለጥ ሳይችሉ ቀርተዋል። ከማንቸስተር ሲቲ በመቀጠል ሁለተኛ ደረጃ ላይ የሚገኙት ሊቨርፑሎች ከሊድስ ሊያደርጉት የነበረው ጨዋታ በኮሮናቫይረስ ወረርሽኝ ምክንያት ለሌላ ጊዜ የተላለፈ ሲሆን በዚህም ምክንያት ሲቲዎች የደረጃ ሰንጠረዡን በስድስት ነጥብ ልዩነት መምራት ችለዋል። ስድስት ግቦችን ያስተናገዱት ሌስተሮች በርካታ ተጫዋቾቻቸውን በጉዳትና በኮቪድ ምክንያት ቢያጡም በተለይ በሁለተኛው አጋማሽ ሲቲዎችን ባልተለመደ  መልኩ ሲፈትኗቸው ተስተውሏል። ከጨዋታው ቀደም ብሎ የሲቲተው አሰልጣኝ ፔፕ ጉዋርዲዮላ እንደ ቡድን ኳስ ይዘን መጫወታችን ይጠቅመናል እንጂ በግል ተጫዋቾቼን ከተመለከታችኋቸው መከላከል ላይ እስከዚህም ናቸው ሲል ተደምጦ ነበር። ከሌስተር በነበራቸው ጨዋታም የተስተዋለው ይሄው ነው። በሁለተኛው አጋማሽ በአስር ደቂቃዎች ውስጥ ያስተናገዷቸው ሦስት ግቦች ባለፉት ሳምንት ጨዋታዎች ካስተናገዷቸው ግቦች ጋር እኩል ነው። ሌስተሮች ተጨማሪ ግቦችን ማስቆጠር የሚችሉበትን ዕድል ቢፈጥሩም ወደ ግብ ግን መቀየር ሳይችሉ ቀርተዋል። በሌሎች 'የቦክሲንግ ደይ' ጨዋታዎች አርሰናል ወራጅ ቀጠና ውስጥ የሚገኙት ኖርዊች ሲቲዎችን አምስት ለባዶ በሆነ ሰፊ ውጤትአሸንፈዋል። በድንቅ አቋም ላይ የሚገኘው ቡካዮ ሳካ ለአርሰናል የመጀመሪያዋን እና ሦስተኛዋን ግብ በማስቆጠር በመጠናቀቅ ላይ የሚገኘው የፈንጆቹን ዓመት በግብ ታጅቦ ማጠናቀቅ ችሏል። ይህንን ተከትሎም አርሰናል በእንግሊዝ ፕሪምየር ሊግ ከበርካታ ዓመታት በኋላ በደረጃ ሰንጠረዡ በ35 ነጥብ አራተኛ ደረጃ ላይ መቀመጥ ችሏል። አምስተኛ ደረጃ ላይ የሚገኘው ቶተንሀም ደግሞ ትናንት ምሽት ከክሪስታል ፓላስ ያደረገውን ጨዋታ ሦስት ለባዶ በሆነ ውጤት አሸንፏል። በዚህ ጨዋታ ወደ አቋሙ ለመመለስ ተቸግሮ የቆየው ሃሪ ኬን ግብ ማስቆጠር ችሏል። በዘንድሮው የእንግሊዝ ፕሪምየር ሊግ በርካቶችን ማስገረም የቻሉት ዌስት ሀሞች በሳውዝሀምፕተን ሦስት ለሁለት ተሸንፈዋል። በዴቪድ ሞዬስ ሚመሩት ዌስትሀሞች ባለፈው ዓመት በቻምፒየንስ ሊግ ለመሳተፍ ከፍተኛ ትንቅንቅ ቢያደርጉም አልተሳካላቸውም ነበር። ዘንድሮ ግን ድንቅ አቋም በማሳየት ቢቀጥሉም ባለፉት ሁለት ጨዋታዎች ያስተናገዷቸው ሽንፈቶች ዋጋ አስከፍሏቸዋል። አሁን ላይ ዌስትሀም በ28 ነጥብ ስድተኛ ደረጃ ላይ ነው የሚገኙት። ቼልሲ ደግሞ ትናንት ምሽት አስቶን ቪላን ሦስት ለአንድ በሆነ ውጤት በማሸነፍ በፕሪምየር ሊጉ የሦስተኝነት ቦታቸውን ማስጠበቅችለዋል። ዛሬ ሰኞ ምሽት አምስት ሰዓት ላይ ደግሞ ማንቸስተር ዩናይትድ ከኒውካስል የሚያደርጉት ጨዋታ ይጠበቃል።	https://www.bbc.com/amharic/news-59799565
sports	በአፍሪካ ዋንጫ የሚታደሙ ተመልካቾች የተከተቡና ከቫይረሱ ነጻ መሆን አለባቸው ተባለ	"ኢትዮጵያን ጨምሮ 24 አገራትን የወከሉ ቡድኖች የሚሳተፉበት እና በጥር ወር በካሜሩን በሚካሄደው የአፍሪካ እግር ኳስ ዋንጫ ላይ መታደም የሚችሉት የኮቪድ-19 ክትባትን ሙሉ ለሙሉ የወሰዱ እና ከቫይረሱ ነጻ መሆናቸው የሚያረጋገጡ ደጋፊዎች ብቻ መሆናቸውን አዘጋጆቹ አስታወቁ። የካሜሩን መንግሥት እና የእግር ኳስ ማኅበሩ እንዲሁም የአፍሪካ እግር ኳስ ኮንፌዴሬሽን (ካፍ) በጋራ ባወጡት መግለጫ ውድድሩ እንደ አውሮፓውያኑ አቆጣጠር ከጥር 9 እስከ የካቲት 6 ባለው ጊዜ ውስጥ እንደሚከናወን አረጋግጠዋል። በዚህ ውድድር 24 ቡድኖች የሚሳተፉ ሲሆን በእግር ኳሱ ዓለም እውቅና ያላቸው እንደ ግብፃዊው መሐመድ ሳላህ፣ ሴኔጋላዊው ሳዲዮ፣ አልጄሪያውያኑ ማህሬዝ እና ሪያድ ማህሬዝን የመሳሰሉ ተጨዋቾች ይሳተፉበታል። መግለጫው ""የካሜሩን መንግሥት ለአፍሪካ ዋንጫ ልዩ የጥንቃቄና እና ፀረ-ኮቪድ መመሪያ አዘጋጅቷል"" ሲል ገልጿል። ""ደጋፊዎች ለአፍሪካ ዋንጫ ግጥሚያዎች ወደ ስታዲየም መድረስ የሚችሉት ሙሉ በሙሉ ከተከተቡ እና በ72 ወይም በ24 ሰዓታት ውስጥ በተደረገ ምርመራ ከቫይረሱ ነጻ መሆናቸውን የሚያሳይ ሰነድ ካቀረቡ ብቻ ነው"" ተብሏል። ""በውድድሩ ወቅት በሁሉም የውድድሩ ስፍራዎች ላይ ክትባቶችን እና የኮቪድ ምርመራዎችን ለማመቻቸት የጤናው ዘርፍ ባለሥልጣናት አስፈላጊውን ሁሉ እርምጃዎች ይወስዳሉ"" ሲልም መግለጫው አክሏል። በአሁኑ ጊዜ 2 በመቶው የሚሆነው የካሜሩን ሕዝብ ሙሉ በሙሉ የተከተበ መሆኑን መረጃዎች ያመላክታሉ። በወረርሽኙ ምክንያት ለአንድ ዓመት የዘገየው የአፍሪካ ዋንጫ የካሜሩን ዋና ከተማን ያውንዴን ጨምሮ በአምስት ከተሞች ይካሄዳል። ከአንድ ሳምንት በፊት የአውሮፓ ክለቦች ማኅበር አዲሱ የኦሚክሮን ኮሮናቫይረስ መምጣት እና ""ለሕዝብ ጤና አሳሳቢ ሁኔታ"" መከሰቱን ተከትሎ የተጫዋቾች ደኅንነትን በተመለከተ ያለውን ""ጥልቅ ስጋት"" ገልጿል። በአዲሱ የቫይረስ ዝርያ ምክንያት ውድድሩ በዚህ ወር ሊራዘም ወይም ቦታ ሊቀየር ይችላል የሚሉ ወሬዎች የተናፈሱ ቢሆን ካፍ ባለፈው ሳምንት ለቢቢሲ ስፖርት አፍሪካ ወሬው ሐሰት ነው ብሏል። ባለፈው ረቡዕ የካፍ ኮሙዩኒኬሽን ባለሥልጣን ሉክስ ሴፕቴምበር የአፍሪካ ዋንጫ ሊሰረዝ ይችላል ለሚል አንድ ዘገባ በሰጡት ምላሽ  ""ውሸት"" ሲሉ ተችተዋል። ካፍ በትላንት መግለጫው ደግሞ ውድድሩ እንደታቀደው እንደሚከወን ያለውን ፍላጎት በድጋሚ ገልጿል። ""ይህ ወረርሽኙ የሚያስከትለው ተጨማሪ ፈተና ቢኖርም የአፍሪካ ዋንጫ መከናወኑ ግን የግድ ነው"" ሲል አክሏል። ""ዓለም አቀፉ ማኅበረሰብ የኮቪድ ወረርሽኝን ለመግታት ተገቢ እና በቂ እርምጃዎችን እንድንወስድ ይጠይቃል። ይህም ከባዱን እና ትክክለኛ አደጋ እንድንጋፈጥ ነው"" ያለው መግለጫው ""ነገር ግን ህይወት መቀጠል አለባት ከቫይረሱ ጋር እንዴት መኖርን እንዳለብን መማር አለብን"" ሲል አክሏል።"	https://www.bbc.com/amharic/news-59674694
politics	ከእስር የተለቀቀው የጋዳፊ ልጅ ቱርክ ገባ	ሦስተኛው የጋዳፊ ልጅ ከሊቢያ እስር ቤት ከተለቀቀ በኋላ ወደ ቱርክ፣ ኢስታንቡል ማምራቱ ተዘገበ። ሰዒድ ጋዳፊ የወላጅ አባቱ ሞዓመር ጋዳፊ ግድያን ተከትሎ በስደት ከሸሸባት ኒጀር ለሊቢያ ተላልፎ ተሰጥቶ ከእአአ 2014 ጀምሮ በእስር ላይ ቆይቶ ነበር። ሰዒድ የሊቢያ ልዩ ኃይሎች አዛዥ ሳለ ግድያን ጭምሮ በርካታ ወንጀሎችን ፈጽሟል የሚል ክስ ቀርቦበት ነበር። ይሁን እንጂ እአአ 2018 ላይ የፍትሕ ሚኒስቴር ሰዒድ በቀረቡበት ክሶች ጥፋተኛ አይደለም ብሎት ነበር። ሰዓዲ ከእስር የተለቀቀው ከፍተኛ የብሔር መሪዎች እና የአገሪቱ ጠቅላይ ሚንስትር አብዱልሃሚድ ዴኢቤህ ድርድር ካደረጉ በኋላ መሆኑን ሮይተርስ የዜና ወኪል የሊቢያ ባለሥልጣናትን ጠቅሶ ዘግቧል። ሦስተኛው የጋዳፊ ልጅ ከእስር ቤት እንደወጣ የግል አውሮፕላን ተሳፍሮ ወደ ኢስታንቡል ገብቷል ተብሏል። የተባበሩት መንግሥታት እውቅና ያለው የሊቢያ መንግሥት የሰዒድ ከእስር መለቀቅ ብሔራዊ እርቅ እንዲመጣ አስተዋጽኦ ያደርጋል የሚል ተስፋ አለኝ ብሏል። ይህ በእንዲህ እንዳለ የጋዳፊ ሁለተኛ ልጅ የሆነው ሰይፍ አል-ኢስላም ጋዳፊ ከሳምንታት በፊት የእስር ትዕዛዝ ወጥቶበታል። በሙዓመር ጋዳፊ የሥልጣን ዘመን ከፍተኛ ሥልጣን ከነበረው የሩሲያ ቅጥረኛ ቡድን ጋር ግንኙነት አለው በሚል ምክንያት ነው የእስር ትዕዛዝ የወጣበት። በሰለንድ ስኩል ኦፍ ኢኮኖሚክስ የተማረው ሰይፍ አል-ኢስላም ከአባቱ መንበረ ሥልጣኑን ይረከባል ተብሎ የሚጠበቅ ነበር። ይሁን እንጂ ሕዝባዊ አብዮቱን ተከትሎ የጋዳፊ መንግሥት ከተበተነ በኋላ ሰይፍ አል-ኢስላም በአማጺ ቡድን እአአ 2011 ተይዞ ዚንታና ወደተባለች ከተማ ተወስዶ ለስድስት ዓመታት በእስር ቆይቶ ነበር። ሰይፍ በአማጺ ቡድኑ ቁጥጥር ሥር ሳለ ትሪፖሊ ባለ ፍርድ ቤት በተቃዋሚዎች ላይ ለደረሰው ግድያ ጥፋተኛ ተብሎ የሞት ፍርድ ተላልፎበት ነበር። ሰይፍ አል-ኢስላም በሰብዓዊ መብት ጥሰቶች በዓለም አቀፉ የወንጀሎች ፍርድ ቤትም ይፈለጋል። በአማጺያን ቁጥጥር ሥር ለስድስት ዓመታት የቆየው ሰይፍ ከጥቂት ወራት በፊት ከኒው ዮርክ ታይምስ ጋር ባደረገው ቃለ መጠይቅ ቀጣይ በሊቢያ በሚደረገው ፕሬዝደንታዊ ምርጫ ላይ የመወዳደር እቅድ እንዳለው ተናግሮ ነበር።	https://www.bbc.com/amharic/58459657
politics	በጊኒ ወታደሮች መፈንቅለ መንግሥት አካሂደው ሥልጣን መያዛቸውን ገለጹ	"በምዕራብ አፍሪካዊቷ አገር ጊኒ ውስጥ ወታደሮች መፈንቅለ መንግሥት አካሂደው ባለፈው ዓመት በምርጫ ያሸነፉትን ፕሬዝዳንት ከመንበራቸው ማስወገዳቸውን ገለጹ። ወታደሮቹ መፈንቅለ መንግሥት አካሂደው ሥልጣን መቆጣጠራቸውን የሚያሳይ ቪዲዮ በቴሌቪዥን ከታየ በኋላ ፕሬዝዳንቱ አልፋ ኮንዴ የት እንዳሉ አልታወቀም። ወታደሮቹ በአገሪቱ ብሔራዊ ቴሌቪዥን ላይ ቀርበው የአገሪቱን መንግሥት መበተናቸውን ገልጸዋል። ነገር ግን የአገሪቱ የመከላከያ ሚኒስቴር እንዳለው በወታደሮቹ የተሞከረው መፈንቅለ መንግሥት በፕሬዝንዳንቱ ጠባቂዎች አማካይነት ከሽፏል ብሏል። የተባበሩት መንግሥታት ዋና ጸሐፊ አንቶኒዮ ጉተሬዝ እና የአፍሪካ ሕብረት መፈንቅ መንግሥቱን አጥብቀው ከተቹ በኋላ ፕሬዝደንት አልፋ ኮንዴ በአስቸኳይ እንዲላቀቁ ጠይቀዋል። እሁድ ጠዋት በዋና ከተማዋ ኮናክሪ ውስጥ በሚገኘው የፕሬዝዳንቱ ቤተ መንግሥት አቅራቢያ ለሰዓታት የቆየ ከባድ የተኩስ ልውውጥ በኋላ መፈንቅለ መንግሥት መሞከሩ የታወቀው። በቴሌቪዠን ላይ ቀርበው የመንግሥት ግልበጣ መካሄዱን ያስታወቁት ስማቸው ያልተገለጸና የአገሪቱን ሰንደቅ አላማ በለበሱ በርካታ ወታደሮች የታጀቡ ዘጠኝ ወታደሮች ናቸው። ወታደሮቹ ለወሰዱት እርምጃ እንደምክንያት የጠቀሱት በአገሪቱ ተንሰራፍቷል ያሉት ሙስና፣ የመልካም አስተዳደር ችግርና ድህነት መሆኑን ገልጸዋል። እራሳቸውን የእርቅና ልማት ብሔራዊ ኮሚቴ ብለው የጠሩት ወታደሮቹ የአገሪቱ ሕገ መንግሥት መታገዱንና ሁሉን አቀፍ አዲስ ሕገመንግሥት ለማቀርቅ ምክክር እንደሚዘጋጅ ገልጸዋል። በርካታ ሪፖርቶች እንደሚያመለክቱት የጊኒው መፈንቅለ መንግሥት የተመራው የቀድሞ የአገሪቱ ዋነኛ ወታደራዊ ኃይል መሪ በነበሩት ሌተናል ኮሎኔል ማማዲ ዱምቡያ ነው። ቢቢሲ ስለትክክለኝነቱ ሊያረጋግጠው ባልቻለ አንድ ቪዲዮ ላይ ወታደሮቹ ፕሬዝዳንት ኮንዴ ምንም ጉዳት እንዳልደረሰባቸው እንዲናገሩ ሲጠይቁና ምላሽ ለመስጠት ፈቃደኛ ሳይሆኑ ታይተዋል። በቪዲዮው ላይ ጂንስ ሱሪና ከነቴራ ለብሰው ሶፋ ላይ ተቀምጠው ባዶ እግራቸውን የሚታዩት ፕሬዝዳንቱ በአካላቸው ላይ የደረሰ ጉዳት አይታይም። ከመፈንቅለ መንግሥቱ ጀርባ ያሉት ወታደሮች እንዳሉት የአገሪቱ የአየርና የየብስ ድንበሮች በሙሉ ለአንድ ሳምንት ያህል መዘጋታቸውን ገልጸዋል። ነገር ግን የጊኒ መከላከያ ሚኒስቴር መፈንቅለ መንግሥቱ በፕሬዝዳንቱ ታማኝ ኃይሎች ""በቁጥጥር ስር መዋሉንና ጥቃት ፈጻሚዎቹ ተገፍተው ማፈግፈጋቸውን"" አመልክቷል። ምንጮች ለሮይተርስ ዜና ወኪል እንደተናገሩት በርካታ የአገሪቱ ሚኒስቴር መሥርያ ቤቶችና የፕሬዝዳንቱ ቤተ መንግሥት ወደሚገኝበት የከተማዋ ክፍል የሚያደርሰው ብቸኛው ድልድይ ተዘግቶ በከፍተኛ ሁኔታ በታጠቁ ወታደሮች እየተጠበቀ ነው። ያልተረጋተጡ ዘገባዎች እንደሚሉት ደግሞ በተኩስ ልውውጡ መካከል ሦስት ወታደሮች መገደላቸውን አመልክተዋል። ፕሬዝዳንት ኮንዴ ከባድ ተቃውሞ እየተካሄደ በነበረበት ባለፈው ዓመት በተካሄደው አወዛጋቢ ምርጫ ለሦስተኛ የሥልጣን ዘመን ተመርጠዋል። በተፈጥሮ ሀብቷ ባለፀጋ እንደሆነች የሚነገርላት የምዕራብ አፍሪካዋ አገር ጊኒ ለዓመታት ባጋጠማት አለመረጋጋትና የመልካም አስተዳደር ችግር ምክንያት በዓለም ላይ ካሉ ደሃ አገራት መካከል ትገኛለች።"	https://www.bbc.com/amharic/news-58457483
business	ታሊባን፡ የአፍጋኒስታን የባንክ ሥርዓት ሊንኮታኮት ከቋፍ ደርሷል ተባለ	"የአፍጋኒስታን የባንክ ሥርዓት ወደ መፍረስ ተቃርቧል ሲሉ አንድ የሃገሪቱ ባንክ ኃላፊ ለቢቢሲ ተናገሩ። የአፍጋኒስታን እስልምና ባንክ ዋና ሥራ አስፈፃሚ ሰይድ ሙሳ ካሌም አል-ፈላሂ እንዳሉት ደንበኞች በተደናገጡበት በዚህ ወቅት የሃገሪቱ የፋይናንስ ኢንዱስትሪ ""የህልውና ቀውስ"" ውስጥ ይገኛል። በካቡል ባለው ትርምስ ምክንያት ጊዜያዊ መቀመጫቸው ካደረጉበት ከዱባይ ""በአሁኑ ጊዜ ከፍተኛ ገንዘብ እየወጣ ነው"" ብለዋል። አክለውም ""ገንዘብ ማውጣት ብቻ እየተከናወነ ነው። አብዛኛዎቹ ባንኮች እየሠሩ አይደሉም። ሙሉ አገልግሎትም አይሰጡም"" ሲሉ ገልጸዋል። በነሐሴ ወር ታሊባን ሃገሪቱን ከመቆጣጠሩ በፊትም የአፍጋኒስታን ኢኮኖሚ ያልተረጋጋ ነበር። ኢኮኖሚው በከፍተኛ ሁኔታ በውጭ ዕርዳታ ላይ የተመሠረተ ነው። ከጠቅላላው የሀገር ውስጥ ምርት 40 በመቶ የሚሆነው ከዓለም አቀፍ ዕርዳታ የተገኘ መሆኑን የዓለም ባንክ ገልጿል። ታሊባን ሃገሪቱን ከተቆጣጠረ በኋላ ምዕራባውያኑ አፍጋኒስታን ከዓለም ባንክ እና ከዓለም አቀፉ የገንዘብ ድርጅት (አይኤምኤፍ) ጋር ሊያገኙ ይችሉ የነበሩትን ንብረቶች እና ገንዘብን አግደዋል። እንደ አል-ፈላሂ ከሆነ እገዳው ታሊባን ሌሎች የገንዘብ ምንጮችን እንዲያፈላልግ ያበረታታል ብለዋል። ""ቻይና እና ሩሲያ ጨምሮ ሌሎች ሃገሮችንም በጉጉት እየተጠባበቁ ነው።"" ""... በቅርቡም ይሁን ዘግይቶ በውይይት የሚሳካላቸው ይመስላል"" ብለዋል። ቻይና አፍጋኒስታንን እንደገና ለመገንባት እና ከታሊባን ጋር ለመሥራት ስላላት ፍላጎት ቀድሞውኑ አሳውቃለች። በቻይና መንግስት ቁጥጥር ስር ያለው ግሎባል ታይምስ ጋዜጣ በቅርቡ ""አፍጋኒስታንን በመገንባት ረገድ ትልቅ የትብብር አቅም አለ"" ያለ ሲሆን ቻይና በእርግጠኝነት ""መሪ"" መሆኗን ተናግሯል። ታሊባን የአፍጋኒስታንን የኢኮኖሚ ችግሮች ለማስተካከል ጫና እያደረበት ነው። የዋጋ ግሽበት እየናረ ሲሆን የአገሪቱ መገበያያ ገንዘብ አፍጋኒ የመግዛት አቅሙ እየቀነሰ ነው። ብዙዎች ሥራ ያጡ ሲሆን የገንዘብ እጥረት በመኖሩ ሰዎች ተስፋ ቆርጠዋል። በአፍጋኒስታን በየቀኑ በቂ ምግብ ያላቸው ቤተሰቦች አምስት በመቶዎቹ ብቻ ናቸው ሲል የተባበሩት መንግስታት የዓለም የምግብ ፕሮግራም አስጠንቅቋል። ጥናት ከተደረገባቸው ሰዎች መካከል ግማሾቹ ባለፉት ሁለት ሳምንታት ውስጥ ቢያንስ አንድ ጊዜ ምግብ እንዳለቀባቸው ተናግረዋል። ለአፍጋኒስታን ህልውና ሲባል ዓለም አቀፍ ገንዘብ እና የውጭ ዕርዳታ ማግኘት ቁልፍ ነው። ነገር ግን እንደ አሜሪካ ያሉ ሃገራት ከታሊባን ጋር ለመሥራት ፈቃደኞች ቢሆኑም የአገዛዙን የሴቶች ሰብዓዊ አያያዝ ጨምሮ በሌሎች ቅድመ ሁኔታዎች ላይ የተመሠረተ ነው። አል-ፈላሂ እንዳሉት ታሊባን ሴቶች ""ለጊዜው"" መሥራት እንደማይፈቀድላቸው ቢገልጽም በባንኩ የሚሠሩ ሴቶች ወደ ሥራ ገበታቸው እየተመለሱ ነው። ""በሴቶች መካከል ... ፍርሃት ነበር። ወደ ቢሮ አይመጡም ነበር። አሁን ግን ቀስ በቀስ ወደ ሥራ ገበታቸው መምጣት ጀመረዋል"" ብለዋል። የአል-ፈላሂ አስተያየት ከፓኪስታኑ ጠቅላይ ሚኒስትር ኢምራን ካን በቅርቡ ከሰጡት መግለጫም ጋር ይቀራረባል። ለቢቢሲ ቃለ ምልልስ በሰጡበት ወቅት ካን እንዳሉት ታሊባኖች ከዚህ ቀደም በስልጣን ላይ ከነበሩበት ወቅት ጋር ሲነጻጸር ለዓለም የበለጠ ዘመናዊ እና የተሻሻለ ገጽታ ለማሳየት እየሞከሩ ነው በማለት- የታሊባን 2.0 ዓይነት ሲሉ ገልጸዋል። ""በአሁኑ ወቅት የበለጠ ተለዋዋጭ እና በጣም ተባባሪ ናቸው።"" ካን ""ለጊዜው ምንም ጥብቅ ህጎችንን እና ደንቦችን አላስተላለፉም"" ብለዋል። የሴቶች እና የሰብአዊ መብት ተሟጋች ድርጅቶች ታሊባን በሚናገረው እና በመሬት ላይ ባለው እውነታ መካከል ትልቅ ልዩነት እንዳለ ጠቁመዋል። ብዙ ሴቶች እና ልጃገረዶች ወደ ትምህርት ቤት ወይም ሥራ እንዳይሄዱ ተከልክለዋል ሲሉም ያስረዳሉ።"	https://www.bbc.com/amharic/news-58716413
health	የዝንጀሮ ፈንጣጣ ሊያሳስበን የሚገባ በሽታ ነው?	የዝንጀሮ ፈንጣጣ ሊያሳስበን የሚገባ በሽታ ነው? የዝንጀሮ ፈንጣጣ ከአሁን በፊት በዋናነት በምዕራብ እና ማዕከላዊ አፍሪካ የሚፈጠር በሽታ ነበር። ከሰሞኑ ግን ከእነዚህ አካባቢዎች ውጭ በተለይም በአውሮፓ፣ አሜሪካ እና አውስትራሊያ ተከስቷል። በመላው ዓለምም የመነጋገሪያ ጉዳይ ሆኗል። ለመሆኑ በሽታው ቢይይዘን ምን ማድረግ ይኖርብናል? አሳሳቢነቱስ እስከምን ድረስ ነው?	https://www.bbc.com/amharic/news-61580911
business	ሔኒከን በኮቪድ ወረርሽኝ ምክንያት ገቤኣው በመቀነሱ 8ሺህ ያህል ሠራተኞችን ሊቀንስ ነው	"ግዙፉ ቢራ አምራች ኩባንያ ሔኒከን በኮሮናቫይረስ ወረርሽኝ ምከንያት የቢራ ሽያጩ መቀዛቀዙን ተከትሎ 10 በመቶ ሠራተኞቹን ለመቀነስ መወሰኑን አስታወቀ። ሔኒከን ዋና መሥሪያ ቤቱ መቀመጫውን ካደረገበት አምስተርዳምን ጨምሮ 8ሺህ ያህል ሠራተኞችን ከሥራ ያሰናብታል ተብሎ ተጠብቋል። የሔኒከን ኩባንያ የበላይ ሃላፊ ዶልፍ ቫን ዴን ብሪንክ 2020 ""ያልተጠበቀ ቀውስ"" ያጋጠመበት ዓመት መሆኑን ተናግረዋል። በመላው ዓለም መጠጥ ቤቶች የተዘጉ ሲሆን እንደ ደቡብ አፍሪካ ያሉ አገራት ደግሞ ለተወሰነ ጊዜ የቆየ የአልኮል መጠጥ ሽያጭ ላይ ገደብ ጥለው ቆይተዋል። ሔኒከን በመላው ዓለም በግዙፍነቱ ሁለተኛው ቢራ አምራች ሲሆን በአውሮፓ ደግሞ ላጋር ቢራ በመሸጥ ቀዳሚው ነው። ኩባንያውን ከባለፈው ዓመት ሰኔ ወር ጀምሮ እያስተዳደሩ የሚገኙት ቫን ዴን ብሪንክ በአውሮፓ፣ ሰሜን አሜሪካ እና በአደጉ የእስያ አገራት  የተጀመረው የኮቪድ-19 ክትባት ሽያጭ ቀስ እያለ እንዲያንሰራራ ያደርጋል ብለዋል። ""ነገር ግን ዓለም አቀፍ ኩባንያ ነን. . .መላው ዓለም በተወሰነ ደረጃ ሲከተብ ነው ከዚህ ኪሳራ ውስጥ መውጣት የምንችለው"" ሲሉ አክለዋል። አሁንም በወረርሽኙ ክፉኛ የተጠቁትና ስርጭቱን ለመቆጣጠር ከፍተኛ ትግል እያደረጉ ያሉት ብራዚል እና ሜክሲኮ የሔኒከን ሁለት ትልቅ ገበያ የሆኑ አገራት ናቸው። ሔኒከን ዋና መሥሪያ ቤቱ በሚገኝበት አምስተርዳም፣ የክልል ቢሮዎችና የየአገራቱ እንቅስቃሴዎችን ከገመገመ በኋላ ተግባራዊ ማድረግ ይጀምራል ተብሏል። ግዙፉ ቢራ አምራች ወረርሽኙ ከመከሰቱ በፊት እንቅስቃሴውን ለመከለስ አቅዶ የነበረ ቢሆንም የኮሮናቫይረስ ወረርሽኝ መከሰት ይህንን እቅዱን እንዲያፈጥነው አድርጎታል። ሔኒከን ሠራተኞቹን ለመቀነስ ማቀዱን ካስታወቀ በኋላ በ2020 ብቻ 109 ሚሊዮን ዩሮ  ኪሳራ እንደገጠመው ይፋ አድርጓል። በ2019 የ1.15 ቢሊዮን ዩሮ የተጣራ ትርፍ አስመዝግቦ ነበር። የቢራ ፋብሪካው ይፋ ያደረገው መረጃ እንደሚያሳየው በአውሮፓ፣ ሜክሲኮ፣ ደቡብ አፍሪካ እና ኤንዶኔዢያ የሽያጭ መጠኑ ቀንሷል። የቢራ አምራቹ እስከ 2023 ድረስ ባሉት ሶስት ዓመታት ውስጥ 2 ቢሊዮን ዩሮ ለመቆጠብ እና 350 ሚሊዮን ዩሮ የግል ወጪዎችን ለመቀነስ ማቀዱን ገልጿል። አንዳንድ አገራት አሁንም በኮሮናቫይረስ ዳግም ወረርሽኝ የተነሳ ክልከላ ማድረግ በመጀመራቸው ገቢው በዚህ የፈረንጆች ዓመትም ሊቀንስ እንደሚችል ተንብይዋል። ይኹን እንጂ ቀስ በቀስ ገበያው መሻሻል አንደሚያሳይ እና በ2022 ደግሞ የበለጠ እንደሚያንሰራራ ተተንብይዋል።"	https://www.bbc.com/amharic/news-55984273
health	'መድኃኒት' አግኝቻለሁ ስትል የነበረችው ማደጋስካር ክትባት ለማግኘት ጠየቀች	ፕሬዝዳንቷ ከተለያዩ እጽዋት በተዘጋጀ ውህድ የኮሮናቫይረስን ማከም ይቻላል ሲሉ የነበረችው ማደጋስካር፣ የበሽታውን መከለከያ ክትባት ለማግኘት ከሚያስችላት ዓለም አቀፍ ጥምረት ውስጥ ገባች። የኮሮናቫይረስ ከተከሰተ ከጥቂት ወራት በኋላ በሽታውን ለማከም ያስችላል ያለችውን ባሕላዊ መድኃኒት ያስተዋወቀችው ማደጋስካር ክትባት እንደማያስፈልጋት ገልጻ ነበር። ኮቫክስ የተባለውና ለበርካታ አገራት የኮሮናቫይረስ ክትባትን ለማቅረብ ከሚሰራው ጥምረት የአገራት ዝርዝር ውስጥ ባለመግባቷ  ክትባቱን ሳታገኝ ቆይታለች። ማዳጋስካር ኮቪድ-ኦርጋኒክስ የተባለውን ባሕላዊ መድኃኒት በፕሬዝዳንቷ አማካይነት ስታስተዋውቅ የቆየች ሲሆን መድኃኒቱ ወደ ሌሎች አገራትም እንደተላከ ተዘግቦ ነበር። ነገር ግን የመድኃኒቱ ምንነትና ያስገኘውን ውጤት በሚመለከት በጤና ባለሙያዎች የተባለ ነገር የለም። ማዳጋስካር የተለያዩ የአፍሪካ አገራት ተቀብለው ሕዝባቸውን እየከተቡት ያለውን የወረርሽኙን መከላከያ ክትባት በኮቫክስ በኩል ለማግኘት ጥያቄ አቅርባለች። የአገሪቱ የጤና ሚኒስትር ፕሮፌሰር ጃን ልዊስ ራኮቶቮ እንዳሉት ክትባቱን ለማግኘት የተለያዩ ደረጃዎችን ማለፍ አለበት ለዚህ ደግሞ ምዝገባን መፈጸም ዋነኛው እርምጃ ነው ሲሉ የክትባት አቅርቦት ጥምረት ከሆነው ኮቫክስ ውስጥ ለመግባት ማዳጋስካር እያደረገች ያለውን ገልጸዋል። የማደጋስካሩ ፕሬዝደንት አንድሬ ራጆሊን ኮቪድ-19ን ይፈውሳል በማለት ሲያስተዋውቁት የነበረው 'መድኃኒት' በስፋት መነጋገሪያ ሆኖ ነበር። እስካሁን ባለው የዓለም ጤና ድርጅት መረጃ መሠረት ኮሮናቫይረስን የሚፈውስ ምንም አይነት መድኃኒት የለም። በማዳጋስካር እስካሁን ከ24 ሺህ 400 በላይ ሰዎች በወረርሽኙ መያዛቸው የታወቀ ሲሆን 418 ሰዎች ደግሞ በበሽታው ሰበብ ለሞት ተዳርገዋል።	https://www.bbc.com/amharic/news-56599700
politics	ፍትሕ፡ ኢትዮጵያ የግልግል ዳኝነት ሕጓን ማሻሻሏ ምን ፋይዳ ይኖረዋል?	"የግልግል ዳኝነት እና የእርቅ ሥርዓት አሰራር አዋጅ ባሳለፍነው ሳምንት በሕዝብ ተወካዮች ምክር ቤት ጸድቋል። በኢትዮጵያ የግልግል ዳኝነት ለመጀመሪያ ጊዜ የሕግ ማዕቀፍ ያገኘው በ1952 ዓ.ም በወጣው የፍትሐ ብሔር ሕግ ነበር። ይህ አዋጅ ተሻሽሎ የፀደቀው ከ65 ዓመታት በኋላ ነው። ኢትዮጵያ እአአ በ1958 የወጣውን ዓለም አቀፉን የግልግል ዳኝነት ሕግ፣ ኒው ዮርክ ኮንቬንሽንን ከዓለም 162ኛ ከአፍሪካ ደግሞ 33ኛ አገር በመሆን የፈረመችውም ባለፈው ዓመት ነበር። ። የግልግል ዳኝነት የንግድ፣ የኢንቨስትመንት እና የመሳሰሉ አለመግባባቶችን የተከራካሪ ወገኖችን ሕጋዊ መብትና ጥቅም በጠበቀ መልኩ ለመፍታት የሚያስችል አማራጭ የዳኝነት ሥርዓት ነው። የግልግል ዳኝነት ከፍርድ ቤት አሰራር በምን ይለያል? አዋጁ መሻሻሉስ ምን ፋይዳ አለው? ኩባንያዎች የግልግል ዳኝነትን ለምን ተመራጭ ያደርጋሉ? አቶ ሚካኤል ተሾመ አዋጁን በማርቀቁ ሂደት ምክክር ሲጀመር በመነሻ ረቂቅ ደረጃ (Zero Draft) ከተሳተፉ የሕግ ባለሙያዎች አንዱ ናቸው። ""የግልግል ዳኝነት በኢትዮጵያ ሕግ"" የሚል መጽሐፍም አቶ ሲራክ አካሉ ከተባሉ ሌላ የሕግ አዋቂ ጋር በመሆን ጥናት ሠርተው አሳትመዋል። የኢትዮጵያ የማስማማትና የግልግል ዳኝነት ማዕከል ዳሬክተርም ናቸው። እርሳቸው እንደሚሉት የግልግል ዳኝነት አለመግባባትን መፍቻ ብቻ ሳይሆን ምጣኔ ሀብታዊ ጠቀሜታውም የጎላ ነው። የግልግል ዳኝነት ከሌላው የፍርድ ቤት ክርክር በምን ይለያል? የግልግል ዳኝነት ተከራካሪዎቹ ዳኞችን የመምረጥ፣ ውሳኔ የሚሰጥበትን ጊዜና ቦታ እንዲሁም የሚመራበትን ሕግ የመምረጥ፣ እንዲሁም ተቋማዊ ወይም ተቋም የሌለው እንዲሆን መወሰን የሚያስችል እንደሆነ አቶ ሚካኤል ይናገራሉ። አቶ ሚካኤል እንደሚሉት በግልግል ዳኝነት የክርክሩን ሂደት የመወሰንና የመምራት መብትም የተከራካሪዎቹ ነው። ይህ ለተከራካሪዎቹ ነጻነት የሚሰጥ በመሆኑ ከፍርድ ቤት ይልቅ የግልግል ዳኝነትን ተመራጭ ያደርገዋል። የግልግል ዳኝነት በሚቋቋምበት መንገድም ከፍርድ ቤት ይለያል። ፍርድ ቤት የሚቋቋመው በሕገ መንግሥቱ መሰረት ሲሆን የግልግሉ አሠራር የሚረቀቀው ግን በውል ነው። ተከራካሪዎቹ ወይም ባለጉዳዮቹ  በአንድ አገር የግልግል ዳኝነት ሕግ ለመዳኘት ፈቅደው በተስማሙበት ውል ማለት ነው። የይግባኝ አጠያየቅ ጉዳይም የፍርድ ቤትና የግልግል ዳኝነት የሚለዩበት ሌላኛው ነጥብ መሆኑን ባለሙያው ይናገራሉ። በፍርድ ቤት ሥርዓት  ማንኛውም ተከራካሪ የፍርድ ቤት ውሳኔ ላይ ይግባኝ የመጠየቅ መብት ያለው ሲሆን የግልግል ዳኝነት ላይ ግን ይህ ምርጫ ነው። ተከራካሪዎቹ ይግባኝ ማለት ከፈለጉ ይጠይቃሉ። ካልፈለጉም ይግባኝ አለማለት ይችላሉ። ኩባንያዎች ከፍርድ ቤት ይልቅ የግልግል ዳኝነትን ለምን ይመርጣሉ? በዓለማችን ትልልቅ የንግድ ተቋማትና ኩባንያዎች፣ ባለሃብቶች እና ዝነኞች የሚገጥማቸውን አለመግባባቶች ለመፍታት የግልግል ዳኝነትን ተመራጭ ሲያደርጉ ይስተዋላል። ይህ ለምን እንደሆነ የጠየቅናቸው የሕግ ባለሙያው አቶ ሚካኤል፤ ""ሚስጥራቸው የተጠበቀ እንዲሆን ስለሚያስችላቸው ብዙዎች የግልግል ዳኝነት ተመራጭ ያደርጉታል"" ይላሉ። ባለሙያው እንደሚሉት በዚህ ሥርዓት ከሚመለከታቸው ሰዎች ውጪ ሦስተኛ ወገን ገብቶ ዳኝነቱን መከታተል አይችሉም። በፍርድ ቤት ሕግ ግን 'ልዩ' ከሆኑ ጉዳዮች ውጪ ማንኛውም ሰው ገብቶ ችሎቱን መከታተል ይችላል። በመሆኑም የግልግል ዳኝነት ነጻነት የሚሰጥ በመሆኑ የውጪ አገር ባለሃብቶች አንድ አገር ሄደው መዋዕለ ንዋያቸውን ሲያፈሱ የሚገጥማቸውን ችግር ከፍርድ ቤት ይልቅ የግልግል ዳኝነት ይፈታልናል የሚል እምነት አላቸው ይላሉ- አቶ ሚካኤል። በዚህ ሥርዓት ተከራካሪዎቹ ዳኞችን፣ የሚዳኙበትን ሕግ ፣ ውሳኔ የሚሰጥበትን መንገድ እና ተቋማዊ መሆን አለመሆኑን የመምረጥ ነጻነት አላቸው። በሌላም በኩል የግልግል ዳኝነት ወጪ ቆጣቢ ነው ይባላል። ምንም እንኳን ይህ ብዙ አከራካሪ ሃሳብ ቢሆንም። የፍርድ ቤት ሂደት የተራዘመ ጊዜ በመውሰዱ የተነሳ ለበዛ ወጪ ይዳርጋል የሚል እሳቤ አለ። በተቃራኒው የግልግል ዳኝነት መጀመሪያ ላይ ለዳኞቹና ሌሎች አስተዳዳራዊ ክፍያዎች የሚከፈለው ገንዘብ ከፍ ስለሚል ውድ ተደርጎ የሚታይበትም አግባብ አለ። ቢሆንም ግን የግልግል ዳኝነት ሌሎች ጠቀሜታዎች ስላሉት በርካቶች ተመራጭ እንደሚያደርጉት አቶ ሚካኤል ተናግረዋል። ኢትዮጵያ በውጭ አገር የተሰጡ የግልግል ዳኝነት ማስፈጸም የሚረዳውንና  እአአ በ1958 የወጣውን ዓለም አቀፍ ስምምነት (የኒው ዮርክ ኮንቬንሽን)    ፈርማለች። ይህም በእንግሊዝኛው  (Convention on the Recognition and Enforcement of Foreign Arbitral Awards) የሚባለው ነው። በመሆኑም ሌላ አገር የተሰጠን የግልግል ዳኝነት ውሳኔ አገር ውስጥ በቀላሉ ማስፈፀም ይቻላል። ሌላ አገር የተሰጠን የፍርድ ቤት ውሳኔ ግን ኢትዮጵያ መጥቶ ማስፈፀም አደጋች ነው። ""የፍትሃ ብሔር ሥነ ሥርዓትና ሕግ ጉዳይ፤ የሌላን አገር ውሳኔ እንዳይፈፀም የሚያደርግበት/የማያደርግበት የኢትዮጵያ ሕግ ሊኖር ይችላል"" ይላሉ ባለሙያው። የግልግል ዳኝነት ግን አፈጻጸሙ የሚገዛው በ1958 በወጣው የኒው ዮርክ ስምምነት በመሆኑ የትኛውም አገር ጉዳይን ማስፈፀም የሚያስችል ነው ይላሉ። የኒው ዮርክ ስምምነት ሌላ አገር የተሰጠ የግልግል ዳኝነት ውሳኔ፤ ባሉበት አገር ውስጥ እንዴት ይፈፀማል የሚለውን የሚያስረዳ አለም አቀፍ ስምምነት ነው። ይህ ስምምነት በአፈፃፀም ደረጃ አለም አቀፍ ተቀባይነት ያለው ነው። በአዲሱ ሕግ ምን ተካቷል? ኢትዮጵያ የግልግል ዳኝነትን በሕግ ማዕቀፍ ያስገባችው በ1952 ዓ.ም ሲሆን የተሻሻለው ከአስርት ዓመታት በኋላ ነው። አቶ ሚካኤል ይህ ሕግ ከረዥም ጊዜ በኋላ ቢሻሻልም መሰረታዊ ነጥቦችን አካቷል ይላሉ። እርሳቸው እንደሚሉት አዲሱ ሕግ ተቋም እንዲቋቋም ይፈቅዳል። በመሆኑም በመንግሥትም ሆነ በግል ተቋማት የግልግል ዳኝነት ተቋም ማቋቋም ያስችላል። ይህም ለተከራካሪዎች የበለጠ ነጻነት ይሰጣቸዋል ይላሉ -አቶ ሚካኤል። 'ተቋም መቋቋሙ ብቻ አይደለም ለተከራካሪዎች ነጻነትን የሚያጎናጽፈው። ለተከራካሪዎች ነጻነት የሚሰጠው በሕጉ ውስጥ የተካተቱት አንቀጾችና ድንጋጌዎች ናቸው።' የግልግል ዳኝነት ሰፊና ውስብስብ ቢሆንም በሕግ ደረጃ የተደነገገው በጣም ቁንፅል ሃሳብ ነበር የሚሉት ባለሙያው፤ አሁን በተቋም ደረጃ መታሰቡ ጠንካራ ያደርገዋል ብለዋል። ከዚህም በተጨማሪ የሌላ አካል ጣልቃ ገብነትን ማስቀረት እንደሚያስችል ይናገራሉ። ከዚህ ቀደም በነበረው ሕግ ፍርድ ቤቶች በተለያየ መልኩ እየገቡ ዳኝነቱ እንዲቆም ፣ ዳኞች የሚመረጡበትን መንገድ የመወሰን ሥልጣን እንደነበራቸው የሚያስታውሱት ባለሙያው፤  የተሻሻለው ሕግ ግን ከፍርድ ቤቶች ይልቅ ለተከራካሪዎች የበለጠ ሥልጣን እንደሰጣቸው አስረድተዋል። የግልግል ዳኝነቱ ዝርዝር ሃሳቦችን የያዘ ዘመናዊ ሕግ ሆኖ ነው የወጣው ሲሉም ያክላሉ። ከዚህም ባሻገር በፊት ያልነበረና የንብረት እግድ እንዴት ሊፈፀም እንደሚችል፤ እንዲሁም ሦስተኛ ወገን መግባት የሚያስፈልጋቸው ጉዳዮችን በተመለከተም መልስ የሰጠ ሕግ እንደሆነ ተናግረዋል። የግልግል ዳኝነት ፋይዳ ምንድን ነው? ባለሃብቶች ወደ አንድ አገር ሄደው መስራትን ሲያስቡ ዘርፈ ብዙ ጉዳዮችን ከግምት ውስጥ ያስገባሉ። ሌጣ መሬት ስለተገኘ አሊያም ገንዘብ ስላለ ብቻ ገንዘባቸውን አያፈሱም። ፖለቲካዊ መረጋጋት፣ የግብር ሕግ፣ የንግድ ሕግ ፣ የአሰሪና ሰራተኛ ሕግ፣ የብሔራዊ ባንክ ሕግ እና ሌሎችን ሕጎች ያጤናሉ። ያሰራኛል ወይ ብለው ይጠይቃሉ። ከእነዚህ መካከል አንዱ የግልግል ዳኝነት ሕግ ነው። በሥራቸው አለመግባባት ቢገጥማቸው ባሉበት አገር ሆነው የሚዳኙበት ሥርዓት። በመሆኑም ኢትዮጵያ የኒው ዮርኩ ስምምነት አካል መሆኗ ለኢንቨስተሮች [ባለሃብቶች] በር ይከፍታል። ""ባለሃብቶች 'ከኢትዮጵያዊ ነጋዴ ጋር ተከራክረን ውሳኔ ቢወሰንልን እንኳን፤ በምን አግባብ? እንዴት አድርገን እናስፈፅማለን?' የሚለውን ነገር አያሰጋቸውም። "" ይላሉ አቶ ሚካኤል። ይሁን እንጅ በጥንቃቄ ካልተሰራበት የሚያስከፍለው ዋጋ እንዳለም ባለሙያው ይናገራሉ። አቶ ሚካኤል እንደሚሉት ይህ የሚያጋጥመው በቸልተኝነት ውል ሲፈፀም ነው። በመሆኑም ስምምነትን የሚያረቁ፣ የሚፈርሙ፣ በጉዳዩ ላይ የሚሳተፉ ባለሙያዎች በሙሉ እያንዳንዱን ነገር ትኩረት ሰጥተው በጥንቃቄ ማየት አለባቸው ሲሉ ይመክራሉ። ""በየትኛውም አገር የኢትዮጵያን ኩባንያዎችን የሚወክሉ ባለሙያዎች ኃላፊነትና ግዴታ አለባቸው። ኮንትራቶችን በቸልተኝነት የሚፈረሙ ከሆነ፤ ዋጋ መክፈል አይቀርልንም"" ብለዋል።"	https://www.bbc.com/amharic/news-56719750
politics	እየሰፋ የመጣው የኦሮሞ ነጻነት ሠራዊት እንቅስቃሴ እና የፈጠረው ስጋት	ኢትዮጵያ ውስጥ ያለው ቀውስ በኦሮሚያ ክልል በተባባሰው ፖለቲካዊ እና ብሔር ተኮር ውጥረት ሳቢያ እጅጉን ተባብሷል። የኦሮሞ ነጻነት ሠራዊት ከዚህ ቀደም ሊደርስባቸው ወዳልቻላቸው ከተሞች እየቀረበ ጥቃት እየፈጸመ ነው። አዳዲስ ምልምሎችን አሰልጥነው የምርቃት ሥነ ሥርዓት በከተሞቹ ያካሂዳሉ። ቀውሱን ለመግታት ከቡድኑ ጋር ንግግር የማድረግ ሐሳብን ገሸሽ ያደረገው መንግሥት፣ ምላሽ እየሰጠ ያለው ወታደሮች በማሠማራት እና የሰው አልባ አውሮፕላን (ድሮን) ጥቃት በማካሄድ ነው። ነገሩን የበለጠ ያባባሰው ደግሞ የአማራ ሚሊሻዎች ወደ ኦሮሚያ እየገቡ ከታጣቂዎቹ ጋር እየተዋጊ ነው መባሉ ነው። የኦሮሞ ነጻነት ሠራዊት ራሱን እንደ ኦሮሞ ብሔርተኝነት አቀንቃኝ ሲገልጽ፣ ከተቃዋሚዎች ጋር ትስስር ባላቸው መገናኛ ብዙኃን ዕውቅና ተሰጥቶታል። ከዓመታት በፊት ግን ቡድኑ ከኢትዮጵያ ፖለቲካ የተገለለ ነበር። መንግሥት ያዋቀረው የኢትዮጵያ ሰብአዊ መብቶች ኮሚሽን (ኢሰመኮ) እንደሚለው በኦሮሚያ ባለፉት አምስት ወራት “በመቶዎች የሚቆጠሩ ሰዎች በዘግናኝ ሁኔታ ተገድለዋል።” የተባበሩት መንግሥታት በበኩሉ በኅዳር ወር የተፈናቀሉ ሰዎች ከ700 ሺህ ሲበልጡ፣ በታኅሣሥ መባቻ ተጨማሪ 220 ሰዎች ከቤት ንብረታቸው ለመፈናቀል መገደዳቸውን ገልጿል። በግጭቱ ታሳታፊ የሆኑት ሁሉም ቡድኖች የሰብአዊ መብት ጥሰት መፈጸማቸውን አያምኑም። ኅዳር ላይ የኦሮሞ ነጻነት ሠራዊት እየጠነከረ መምጣቱን በሚጠቁም ሁኔታ ተዋጊዎቹ ነቀምቴ ገብተው ነበር። ነቀምቴ ስትራቴጂካዊ ከተማ ከመሆኗ ባሻገር መስመሩ ወደ መዲናዋ አዲስ አበባ፣ ወደ ጠቅላይ ሚኒስትሩ የትውልድ ቀዬ እንዲሁም ታላቁ ሕዳሴ ግድብ ወደሚገነባበት ስፍራ ይወስዳል። ነቀምቴ ስለደረሰው ጥቃት መንግሥት አስተያየት አልሰጠም። መንግሥት ለሌሎች ጥቃቶችን በተመለከተም አስተያየት ሲሰጥ አይስተዋል። ታጣቂዎቹ በነቀምቴ “የፖለቲከ እስረኞችን” ነጻ ማውጣታቸውን ሲናገሩ ነበር። ነዋሪዎች ለቢቢሲ እንደተናገሩት፣ በታጣቂዎች እና በመንግሥት ሠራዊት የተኩስ ልውውጥ ሳቢያ የንጹሃን ሕይወት ተቀጥፏል። በጥቃቱ የ27 ዓመት ወንድ ልጁን እና የ16 ዓመት ሴት ልጁን እንዳጣ አንድ ነዋሪ ለቢቢሲ ገልጿል። የመንግሥት ወታደሮች ወደ ቤቱ እንደተኮሱ የሚናገረው ነዋሪው “ወደ ቤተክርስቲያን ለመሄድ ነበር ከእንቅልፋችን የተነሳነው። ውጪ ተኩስ ይሰማ ስለነበር ሳንሄድ ቀረን። ሁለቱም ልጆቼ ቤት ውስጥ ሳሉ” ተገደሉ ብሏል። የሌሎች ከተሞች ነዋሪዎችም ስለ ግጭቱ ተመሳሳይ አስተያየት ሰጥተዋል። በጎሮ ከተማ የኦሮሞ ነጻነት ሠራዊት ታጣቂዎች በመንግሥት ወታደሮች ላይ የበላይነት ካገኙ በኋላ፣ የከተማዋ ነዋሪ የሆኑ ወጣት ወንዶች የቆሰሉ ታጣቂዎችን ተሸክሞ ለማጓጓዝ እንዲያግዙ ሲያስገድዱ እንደነበር ነዋሪዎች ለቢቢሲ ተናግረዋል። ወጣቶቹ ይህን ሲፈጽሙ በድሮን ጥቃት ተፈጽሞባቸዋል። በዚህም ወጣቶቹ እና የተወሰኑ ታጣቂዎች ተገድለዋል። ክስተቱን በሐዘን በተሰበረ ድምጽ የገለጸ አንድ ነዋሪ ሦስት ተማሪ ወንድሞቹ እንደተገደሉበት ተናግሯል። “ወንድሞቼን አልቀርኳቸውም። አንዳችም እንኳን የሰውነት ክፍላቸው አልተገኘም” ብሏል። የድሮን ጥቃቶቹ፣ መንግሥት በትግራይ እንዳደረገው ሁሉ የኦሮሞ ነጻነት ሠራዊትንም ለመግታት ተመሳሳይ ወታደራዊ ስትራቴጂ እየተጠቀ ነው የሚል ፍርሀት አጭሯል። የአፍሪካ ኅብረት በፌደራል መንግሥቱ እና በህወሓት መካከል የሰላም ስምምነት ማስፈረሙ አይዘነጋም። የኢንተርናሽናል ክራይሲስ ግሩፕ የኢትዮጵያ ተንታኝ ዊልያም ዴቪሰን “በትግራይ የድሮን ጥቃቶች ንጹሃን ቢጎዱም ዒላማው ከፍተኛ ወታደራዎ ተሽከርካሪዎች እና መሣሪያዎች ናቸው። በኦሮሚያ ግን የድሮን ጥቃት የተሰነዘሩት በኦሮሞ ነጻነት ሠራዊት ወታደሮች የምርቃት ሥነ ሥርዓት ላይ ነው። ከተሞች በታጣቂዎች ቁጥጥር ሥር ሲውሉ ድጋፍ ያሳዩ ሰዎችን ለመቅጣትም፣ ከተሞች በታጣቂዎች ከተያዙ በኋላ የድሮን ጥቃቶች ተሰንዝረዋል” ይላል። በኅዳር ወር በጮቢ ወረዳ “የምርቃት ሥነ ሥርዓት” ላይ የአየር ድብደባ ተፈጽሟል። ነዋሪዎቹ ይህንን ሥነ ሥርዓት የታደሙት ወደውና ፈቅደው እንዳልነበረ አንድ የዐይን እማኝ ከአሶሺየትድ ፕሬስ ጋር ባደረጉት ቃለ ምልልስ ተናግረዋል። “ታጣቂዎቹ ነዋሪዎች ሥነ ሥርዓቱ ላይ እንዲገኙ ስለተናገሩ በመቶዎች የሚቆጠሩ ሰዎች ተገኝተዋል። ጥቃቱ ከደረሰ ከ20 ደቂቃ በኋላ ያየሁት አሰቃቂ ነው። ሴቶች፣ ሕጻናት፣ አዛውንቶች እና የተወሰኑ ታጣቂዎች ተገድለዋል” ብለዋል። በጥቅምት ወር በርካታ የአየር ጥቃቶች የተመዘገቡ ሲሆን፣ ከፍተኛ ውድመት ያደረሰው በቢላ ከተማ የደረሰው ጥቃት ነው። በገበያ ቀን በከተማዋ ማዕከል በተፈጸመው ጥቃት ሳቢያ ከ80 በላይ ሰዎች እንደተገደሉ የሆስፒታል ምንጭ ለቢቢሲ ገልጸዋል። የእህታቸውን ልጅ ጨምሮ 11 ሰዎች እንደቀበሩ አንድ ቄስ ለቢቢሲ ተናግረዋል። “ያጣሁት የእህቴ ልጅ የ11ኛ ክፍል ተማሪ ነበር። ሦስት ቤቶች ውስጥ በእያንዳንዳቸው ሁለት ሰዎች ሞተዋል” ብለዋል። ወታደሮች ነዋሪዎች የኦሮሞ ነጻነት ሠራዊት ደጋፊ ናቸው በሚል ጥርጣሬ እንደሚተኩሱባቸው ተገልጿል። ከዚያም አስክሬናቸውን ቤተሰብ እንዳይወስድ ይከለክላሉ። በተለይም የኦሮሞ ነጻነት ሠራዊትን የተቀላቀለ ቤተሰብ ያላቸው ሰዎችን ዘለግ ላለ ጊዜ በማገት ያለ ፍርድ እንደሚያቆዩም ይከሰሳሉ። መቀመጫቸውን ዩናይትድ ኪንግደም ያደረጉት ተንታኝ መብራቱ ከለቻ እንደሚሉት ጠቅላይ ሚኒስትር ዐቢይ አሕመድ ወደ ሥልጣን የመጡበት የኦሮሞ ሕዝብ ድጋፍ አሁን እየታየ ባለው ነውጥ ሳቢያ ሊቀለበስ ይችላል። “የኦሮሞ ነጻነት ሠራዊት ይህንን ፕሮፓጋንዳ ተዋጊዎችን ለመመልመል ሊያወለው ይችላል። የሕዝቡን ድጋፍ ለማግኘት የተመናመነውን [እንደ ምግብ ያሉ] የመሠረታዊ አገልግሎት አቅርቦቶቹን ለማሟላት ሊያውለው ይችላል” ሲሉ ያስረዳሉ። በምዕራብ ኦሮሚያ ጫካ የሽምቅ ውጊያ የሚያካሂደው የኦሮሞ ነጻነት ሠራዊት በኢትዮጵያ ያለውን ማኅበረሰባዊ የመሬት እና የሥልጣን ሽኩቻ ያንጸባርቃል። ሁሉም ማኅበረሰብ በማንነቱ በመኩራት ለባህሉ እና ለቋንቋው ዕውቅና እና ክብር ሲሰጥ ይስተዋላል። ጠቅላይ ሚኒስትሩ ብሔራዊ ማንነት በመገንባት የፖለቲካ ፓርቲዎች የብሔር ውግንናቸውን እንዲተዉ ለማድረግ ቢሞክሩም ተቃውሞ ገጥሟቸዋል። የኦሮሞ ነጻነት ሠራዊት “ኦሮሚያ ራስ ገዝ” ትሁን የሚል አቋም ያራምዳል። ይህ ምን ማለት እንደሆነ በግልጽ ባይታወቅም፣ የቡድኑ ተቺዎች ኦሮሚያ እንድትገነጠል ይፈልጋሉ ብለው ይሰጋሉ። የሥራ አጥ ቁጥር ከመጨመሩ፣ ተቃዋሚ ፓርቲዎች ከመታፈናቸው እና ጠቅላይ ሚኒስትሩ የኦሮምኛ ቀንቋን  ከአማርኛ ጎን ለጎን የሥራ ቋንቋ ለማድረግ ካለመቻላቸው ጋር በተያያዘ የኦሮሞ ነጻነት ሠራዊትን የመደገፍ አዝማሚያ ይስተዋላል። ዊልያም ዴቪሰን በበኩሉ፣ ቡድኑ የአሁን ካለው አቅም በላይ በተጋነነ ሁኔታ እንዳይታይ ያስጠነቅቃል። “ባለፉት ጥቂት ዓመታት የኦሮሞ ነጻነት ሠራዊት የሚንቀሳቀስባቸውን ቦታዎች አስፍቷል፣ የተዋጊዎቹንም ቁጥር ጨምሯል። ይህም መንግሥት የኦሮሞ ተቃዋሚ ፓርቲዎችን ባፈነበት ወቅት ነው። ሆኖም ግን እንኳን ለፌደራል መንግሥቱ ለክልሉም መንግሥት ስጋት ለመሆን አልደረሰም” ይላል። ቡድኑ ምን ያህል ተዋጊዎች ቡድኑ እንዳለው ግልጽ አይደለም። መብራቱ እንደሚሉት “ፈጣን እና መጠኑ የተገደበ ጥቃት በመፈጸም የመንግሥትን አቅም ለማዳከም የሚደረገው ጥረት” የቡድኑ ተዋጊዎች ያን ያህል የተጋነነ ቁጥር አላቸው ለማለት አያስደፍርም። ቡድኑ ባንክ በመዝረፍ እንዲሁም ነጋዴዎችን፣ ሠራተኞችን እና የመንግሥት አመራሮችን አግቶ ገንዘብ በመጠየቅም ሲከሰስ ቆይቷል። ከዚህ ቀደም የዳንጎቴ ሲሚንቶ ፋብሪካ ሠራተኞች አዳ በርጋ በሚባል አካባቢ ታግተው እንደነበር አይዘነጋም። የታገቱትን 17 ሠራተኞች ለማስለቀቅ ከ300,000 እስከ 500,000 ብር ገደማ መከፈሉን ምንጮች ለቢቢሲ ገልጸዋል። ነገሩን የበለጠ አስከፊ የሚያደረገው ታጣቂ ቡድኑ በብዛት አርሶ አደር የሆኑ የአማራ ተወላጅ ንጹሃንን በመግደል መከሰሱ ነው። እነዚህን ሰዎች ከኦሮሚያ ክልል ሊያስወጣቸው ይፈልጋል የሚል ፍርሃት ከመንገሡም በላይ በሺዎች የሚቆጠሩት ተፈናቅለው በመጠለያ ውስጥ ለመኖር ተገደዋል። ፋኖ የሚባለው የአማራ ሚሊሻ ወደ ኦሮሚያ ክልል ገብቶ የአማራ ተወላጆችን ለመከላከል እየሞከረ እንደሆነ ይነገራል። እነሱም ተመሳሳይ ክስ የሚቀርብባቸው ሲሆን፣ በምዕራብ ኦሮሚያ አምስት ወረዳዎች ላይ ጥቃት በመሰንዘር ተከሰዋል። አንድ የኦሮሚያ ባለሥልጣን እንዳሉት፣ በኪራሙ ወረዳ ብቻ ሚሊሻዎች 244 ንጹሃን ኦሮሞዎችን ሲገድሉ፣ 568 ቤቶች ተቃጥለዋል፣ 25 ሺህ ከብቶችም ተዘርፈዋል። በኅዳር፣ አንጋር ጉቴ በተባለ ከተማ ስምንት ቤተሶቹን እንዳጣ የተናገረው ታዋቂው ምሑር ሐሰን ዩሱፍ ነው። ዳኞች እና የመንግሥት ሠራተኞችም በሚሊሻዎቹ እንደተገደሉ የሚጠቁሙ ሌሎች ሪፖርቶች ወጥተዋል። ባለፈው ነሐሴ በአሙሩ ወረዳ 60 ንጹሃን ዜጎች ከአማራ ክልል የመጡትን ጨምሮ በታጣቂዎች መገደላቸውን ሂውማን ራይትስ ዎች ገልጿል። የፋኖ አባላት ስለመሆናቸው ያለው ነገር ግን የለም። “ከተፈናቀሉት መካከል ነፍሰ ጡር ሴቶች እና በቅርብ የወለዱ እናቶች ይገኙበታል” ሲሉ ኪረሙ ወረዳ የሚኖሩ አንድ የኦሮሞ አዛውንት ለቢቢሲ ገልጸዋል። በርካታ የኦሮሞ ተወላጆች፣ የፋኖ ታጣቂዎች ግዛት የማስፋፋት እና የኢትዮጵያን ውስጣዊ ድንበርን የመከለስ ንቅናቄ ላይ እንደሆኑ ያምናሉ። በትግራይ ክልል ከትግራይ ኃይሎች ጋር በተደረገው ውጊያ የተሳተፉት እነዚህ ሚሊሻዎች በምዕራብ ትግራይ ለም የእርሻ መሬት ለማስፋፋት ውጊያውን እንደተጠቀሙ እና ተመሳሳይ ነገር በኦሮሚያ ሊከሰት ይችላል ብለው የሚሰጉ አሉ። ሆኖም ግን ፋኖ ወደ ኦሮሚያ መግባቱን የማያምኑት የአማራ ተወላጆች እንደሚሉት ከሆነ፣ ለአራት ዓመታት በኦሮሞ ነጻነት ሠራዊት ከደረሰ ጥቃት በኋላ እራሳቸውን እንዲከላከሉ በኦሮሚያ ክልል የሚሊሻ ሥልጠና እንደተሰጣቸው ይናገራሉ። ጠቅላይ ሚኒስትሩን የሚደግፉ የአማራ እንዲሁም የኦሮሞ ተወላጆች የኦሮሞ ነጻነት ሠራዊትን እና ህወሓትን አያምኑም። ለዚህም አምና ሁለቱ ቡድኖች በጣምራ ለመሥራት ተስማምተው ሥልጣን ለመጨበጥ ወደ አዲስ አበባ ግስጋሴ ማድረጋቸውን ይጠቅሳሉ። የትግራይ ኃይሎች ከዚያ በኋላ ወደ ትግራይ ተመልሰው ከፌደራሉ ኃይሎች ጋር ከፍተኛ ውጊያ ካደረጉ በኋላ ከፍተኛ ዲፕሎማሲያዊ ጫና ተደርጎ ወደ ሰላም ስምምነት መምጣታቸው ይታወሳል። የኦሮሞ ነጻነት ሠራዊት በበኩሉ በኦሮሚያ ድንገተኛ ጥqኣቶች መፈጸሙን ጨምሯል። ጎን ለጎን ከጠቅላይ ሚኒስትሩ አስተዳደር ጋር የሰላም ንግግር ለማድረግ ዝግጁ እንደሆነም ይገልጻል። መንግሥት በበኩሉ ንግግር እንደማያደርግ ገልጾ ቡድኑን “ግልጽ አመራር እና ፖለቲካዊ አጀንዳ የሌለው አሸባሪ” ሲል ገልጾታል። ሆኖም ግን መንግሥት ላይ እየደረሰ ያለውን ጫና በሚያሳይ መልኩ የኦሮሞ ተወላጅ የምክር ቤት አባላት ከኦሮሞ ነጻነት ሠራዊት ጋር ንግግር እንዲደረግ ጠይቀዋል። ከእነዚህ አንዱ የሆኑት ብዙአየሁ ደገፋ “በትግራይ የታየው የሰላም ስምምነት በኦሮሚያም መደገም አለበት” ሲሉ ለቢቢሲ ተናግረዋል። የኦሮሞ አክቲቪስቶችም ዓለም አቀፉ ማኅበረሰብ “ለተረሳው ጦርነት” ትኩረት እንዲሰጥ ጠይቀዋል። ከአሥርታት ጭቆና በኋላ የጠቅላይ ሚኒስትር ዐቢይ አስተዳደር ለኢትዮጵያ የሰላምና ዴሞክራሲ ተስፋ ይፈነጥቃል የሚለው ተስፋ እየሳሳ ከመጣ ሰነባብቷል። በተቃራኒው ውጥረት ነግሷል። የፖለቲካ እና የብሔር ተቀናቃኞች የቀደመ ቁርሾ ለማወራረድ ሲሞክሩ ይታያል። የወደፊቷ ኢትዮጵያ ምን መምሰል አለባት በሚለው ላይም የተለያየ አቋም ነው ያላቸው። መብራቱ እንደሚሉት፣ ልዩነቶችን ለመፍታት ሁሉም ፓርቲዎች እና ቡድኖች የተሳተፉበት ብሔራዊ ውይይት ያስፈልጋል። “ከዚህ መልከ ብዙ ግጭትና ነውጥ አገሪቷ እንድትወጣ እውነተኛ እና አካታች የሰላም ሂደት ሊኖር ይገባል። ለግጭቶቹ ሰላማዊ መፍትሄ ካልተገኘ የንጹሃን ጉዳት ይባባሳል። ይህም ለአገሪቷ እና ለቀጠናው ቀውስ ነው” ይላሉ።	https://www.bbc.com/amharic/articles/c1dgv70drx1o
health	ኮሮናቫይረስ፡ የኦክስፎርድ-አስትራዜኔካ ክትባት በህጻናት ላይ ሊሞከር ነው	የኦክስፎርድ-አስትራዜኔካ ክትባት በህጻናት ላይ ምን ያህል ውጤታማ ይሆናል የሚለውን ለማጣራት አዲስ የክትባት ሙከራ መጀመሩ ተገልጿል። የመጀመሪያዎቹ ዙር የክትባት ሙከራዎች በያዝነው ወር መጨረሻ አካባቢ የሚጀመሩ ሲሆን በነዚህ ሙከራዎችም እስከ 300 የሚደርሱ በጎ ፈቃደኛ ህጻናት ይሳተፋሉ ተብሏል። ተመራማሪዎቹ እንደሚሉት ይህ ሙከራ እድሜያቸው ከ6 እስከ 17 የሆኑ ህጻናት የኦክስፎርድ-አስትራዜኔካ ክትባትን ከወሰዱ በኋላ ምን ያህል የመከላከል አቅማቸው ይጠነክራል የሚለውን ለማወቅ ወሳኝ ነው። ይህ ክትባት ዩናይትድ ኪንግደም ውስጥ በኮሮረናቫይረስ ምክንያት የሚከሰት ከፍተኛ ህመምን አልያም ሞትን ለመቀነስ ጥቅም ላይ እየዋለ ሲሆን የፋይዘር-ባዮንቴክ ክትባትም ቢሆን ለተመሳሳይ አገልግሎት ጥቅም ላይ እየዋለ ነው። በህጻናቱ ላይ በሚደረገው ሙከራ እስከ 240 የሚደርሱት ተሳታፉዎች የኦክስፎርድ-አስትራዜኔካ ክትባትን እንዲወስዱ የሚደረግ ሲሆን ቀሪዎቹ ደግሞ የማጅራት ገትር መድሀኒት በተመጠነ መልኩ እንዲወስዱ ይደረጋሉ ተብሏል። የክትባት ሙከራው በሚደረግባቸው አራት ማዕከላት፤ ዩኒርሲቲ ኦፈ ኦክስፎርድ፣ ሴንት ጆርጅ ዩኒቨርሲቲ ሆስፒታል፣ ለንደን፣ ሳውዝሀም[ፕተን ዩኒቨርሲቲተ ሆስፒታል እና ብሪስቶል የህጻናት ሆስፒታል አቅራቢያ የሚኖሩ በጎ ፈቃደኞች በቶሎ እንዲመዘገቡ ተጠይቀዋል። ለመሳተፍ በጎ ፈቃደኛ የሆኑት ህጻናት ሙከራው ከመጀመሩ በፊት ግን ለይቶ ማቆያ መግባት ግዴታ እንደሆነ ተነግሯል። በዩናይትድ ኪንግደም እስካሁን  የኦክስፎርድ-አስትራዜኔካ ክትባትን ለህጻናት ለመስጠት ምንም የታሰበ ነገር እንደሌለ የተገለጸ ሲሆን ለጊዜው ግን እድሜያቸው ከ28 ዓመት በላይ የሆኑ ሰዎች ብቻ ናቸው ክትባቱን እየወሰዱ የሚገኙት። የፋይዘር-ባዮንቴክ ክትባት ደግሞ እድሜያቸው ከ16 ዓመት በላይ ለሆኑ ሰዎች ተፈቅዷል። በክትባቱ አሰጣጥ ስርአት መሰረት እድሜያቸው ከ16 ዓመት በታች የሆኑ ታዳጊዎችና ህጻናት በጠና ቢታመሙ እንኳን ክትባቱ አይሰጣቸውም። የኦክስፎርድ ዩኒቨርሲቲ በበኩሉ እድሜያቸው ከ6 እስከ 17 ለሆኑ ህጻናት ክትባቱን መስጠት ምን አይነት አሉታዊና አዎንታዊ ተጽዕኖዎች እንደሚኖሩት ለማወቅ የሚደረገው ይህ ሙከራ የመጀመሪያው ይሁን እንጂ ከዚህ በኋላ በርካታ ሙከራዎች እንደሚደረጉ አስታውቋል።	https://www.bbc.com/amharic/news-56059659
sports	በእንግሊዝ ፕሪሚየር ሊግ በአንድ ሳምንት ውስጥ 42 ሰዎች በኮቪድ ተያዙ	"በእንግሊዝ በፕሪሚየር ሊግ በአንድ ሳምንት ውስጥ 42 ሰዎች በኮቪድ መያዛቸው መረጋገጡን ተከትሎ የሊጉ መረሃ ግብር መቀየር ግድ እንዲሆን አድርጓል። ባለፈው ሳምንት አርባ ሁለት የፕሪሚየር ሊግ ተጫዋቾች እና ሠራተኞች በኮቪድ-19 መያዛቸው ተረጋገጠ። ይህም በሊጉ በሰባት ቀናት ጊዜ ውስጥ የተመዘገበው ከፍተኛው ቁጥር ነው። ይህም በጥር ወር 40 ሰዎች በቫይረሱ መያዛቸው ከተመዘገበበት ወዲህ ከፍተኛው ቁጥር ነው። ብራይተን፣ ቶተንሃም፣ ሌስተር፣ ማንችስተር ዩናይትድ፣ አስቶንቪላ እና ኖርዊች በቫይረሱ የተያዙ ሰዎች መኖራቸውን ያረጋገጡ ክለቦች ሲሆኑ ዩናይትድ ከብሬንትፎርድ ሊያደርጉት የነበረው ጨዋታ በዚሁ ምክንያት ተራዝሟል። የእሑዱ የብራይተን እና የቶተንሃም ጨዋታም በኮቪድ-19 በስፐርስ ቡድን መከሰቱን ተከትሎ መራዘሙ ይታወሳል። በእንግሊዝ አዲስ የኮሮናቫይረስ ክልከላዎች መተግበርን ተከትሎ ሐሙስ ዕለት የፕሪሚየር ሊግ ክለቦች አካላዊ ርቀትን እና ጭንብል ማድረግን ጨምሮ ወደ ጥንቃቄ እርምጃዎች እንዲመለሱ ተነግሯቸዋል። ሰኞ ዕለት ሊጉ በመግለጫ እንዳስታወቀው በተጫዋቾች እና በክለብ ሠራተኞች የሚደረገው ምርመራ ይጨምራል። መግለጫው አክሎም ""ለወደፊት ለሚደረጉ የጥንቃቄ ለውጦች ምላሽ እየሰጠን ከመንግሥት፣ ከአካባቢ ባለስልጣናት እና ከድጋፍ ሰጪ አካላት ጋር በቅርበት መሥራታችንን እንቀጥላለን"" ይላል። ከረቡዕ ጀምሮ ደጋፊዎች በእንግሊዝ ከ10,000 በላይ ሰዎች በሚሰባሰቡባቸው የስፖርት ዝግጅቶች ላይ ለመሳተፍ ሙሉ ክትባት የወሰዱ ወይም ከቫይረሱ ነጻ መሆናቸውን የሚያሳይ ማስረጃ ማሳየት አለባቸው። ይህ ደግሞ የፕሪሚየር ሊግ ጨዋታዎችንም ይጨምራል። የኮቪድ-19 ወረርሽኝ በየትኞቹ የፕሪሚየር ሊጉ ክለቦች ተገኘ? የቶተንሃም የዩሮፓ ኮንፈረንስ ሊግ ጨዋታ ከሬኔስ ጋር ሐሙስ ሊያደርገው የነበረው ጨዋታ ተሰርዟል። ምክንያቱ ደግሞ ክለቡ ከብራይተን ጋር የነበረው ጨዋታ ለሌላ ጊዜ እንዲራዘም ባደረገው ወረርሽኝ ምክንያት ነው። ሐሙስ ዕለትም በርካታ የሌስተር ተጫዋቾች ቫይረሱ እንደለባቸው በምርመራ በመረጋገጡ ከናፖሊ ጋር በዩሮፓ ሊግ የምድብ ጨዋታቸውን ለማድረግ ወደ ጣሊያን አልተጓዙም። የአስቶንቪላው አሰልጣኝ ስቴቨን ዤራርድ ""ሁለት ሠራተኞች እና ሁለት ተጫዋቾች"" ቫይረሱ እንደተገኘባቸው አረጋግጦ ነገር ግን ""አብዛኞቹ"" ውጤታቸው ነጻ መሆኑን ተናግሯል። ማክሰኞ ከኖርዊች ጋር የሚያደርጉት ጨዋታ እንደሚካሄድ ገልጿል። የካናሪሱ አለቃ ዲን ስሚዝ በበኩሉ ከተጫዋቾቹ አንዱ የተገለለ ቢሆንም የተቀረው የቡድን አባላቱ እሑድ በተደረገ ምርመራ ነጻ ሆነዋል። በብራይተን አሰልጣኝ ግርሃም ፖተር በበኩሉ ""ሦስት ወይም አራት"" ተጫዋቾች ቫይረሱ ተገኝቶባቸዋል። በፕሪምየር ሊግ ጨዋታዎች ላይ ስለሚገኙ ደጋፊዎች ህጎቹ ምን ይላሉ? መንግሥት የኦሚክሮን ዝርያን መስፋፋትን ለመከላከል ረቡዕ ዕለት ባስተዋወቀው ሁለተኛ ዕቅድ በእንግሊዝ ከ10,000 በላይ ሰዎች በሚሰባሰቡባቸው የስፖርት ዝግጅቶች ላይ ለመገኘት ደጋፊዎቸ ሁለቴ ስለመከተባቸው ማረጋገጫ ወይም ከቫይረሱ ነጻ ስለመሆናቸው መረጋገጫ ማሳየት ይኖርባቸዋል። ረቡዕ ምሽት ብራይተን በፕሪሚየር ሊጉ ከዎልቭስ ጋር ይጫወታል። የሲጉልሱ ዋና ስራ አስፈፃሚ ፖል ባርበር ደጋፊዎቻቸው አዳዲስ መመሪያዎች እስከተከተሉ ድረስ ጨዋታዎችን በሚከታተሉ ደጋፊዎች ቁጥር ላይ እገዳዎች አይመለሱም የሚል ተስፋ አለኝ ብለዋል።"	https://www.bbc.com/amharic/news-59647964
politics	"""ድንገት አመሻሹ ላይ ነው ዕቃችሁን ይዛችሁ ውጡ የተባልነው"" የባልደራስ አመራር"	"በዛሬው ዕለት ከእስር የተፈቱት የባልደራስ ለእውነተኛ ዴሞክራሲ ፓርቲ ከፍተኛ አመራሮች ስለመፈታታቸው ቀደም ሲል ምንም አይነት መረጃ እንዳልነበራቸው ለቢቢሲ ተናገሩ። የባልደራስ ከፍተኛ አመራር የሆኑትና በቂሊንጦ ከአቶ እስክንድር ነጋ ጋር ታስረው የነበሩት የፓርቲው የድርጅት ጉዳዮች ኃላፊ አቶ ስንታየሁ ቸኮል በዛሬው ዕለት ከምሽቱ 12፡30 አካባቢ የማረሚያ ቤቱ ሠራተኞች ድንገት መጥተው ከማረሚያ ቤቱ እንዲወጡ እንደነገሯቸው አስስረድተዋል። ""ድንገት አመሻሽ ላይ መጥተው ዕቃችሁን ይዛችሁ ውጡ አሉን፤ ያው እቃችንን ይዘን ወጣን። ምንም የምናውቀው ነገር የለም"" በማለት አቶ ስንታየሁ ከቂሊንጦ ማረሚያ ቤት እንደወጡ በስልክ ለቢቢሲ ተናግረዋል። ቢቢሲ አቶ ስንታየሁን በስልክ ባገኘበት ወቅት ከቂሊንጦ ማረሚያ ወጥተው ከአቶ እስክንድር ጋር ከማረሚያ ቤቱ አቅራቢያ ወደሚገኝ  ቤተ ክርስቲያን እያመሩ እንደሆነም ገልጸዋል። ""በዋናነት የተፈታነው በአምላክ ኃይል ነው፤ እውነት ነው ያሸነፈው፤ የሕዝብ ትግል፣ የሕዝብ እንባ ነው ያሸነፈው"" ብለዋል። የታዋቂው አርቲስት ሃጫሉ ሁንዴሳ ግድያን ተከትሎ ከተነሳው ሁከት ጋር ተያይዞ ለእስር ተዳርገው የነበሩት የባልደራስ ለእውነተኛ ዴሞክራሲ ፓርቲ ከፍተኛ አመራሮች የተፈቱት በአሁኑ ወቅት ክሳቸው ተቋርጦ ወይስ በምን ሁኔታ እንደሆነ ቢቢሲ አቶ ስንታየሁን ጠይቋቸው ነበር። ""እኛ የምናውቀው ነገር የለም፤ ነገር ግን ክሱን አቋርጠውት ሊሆን እንደሚችል ግምት መውሰድ ይቻላል። የወጣነው ደብዳቤ መጥቶ ነው የተባለው። ስንታሰርም በትዕዛዝ ነው የታሰርነው፣ ስንወጣም በትዕዛዝ ነው። ይሄ ማሳያ ነው። ስለዚህ ውጡ ነው የተባልነው ወጣን"" በማለት መልሰዋል። ""በሐሰት ተከሰን ነው የመጣነው የግፍ እስረኞች ነን"" ያሉት አቶ ስንታየሁ ""ሕዝቡ ይህንን በሚገባ ያውቃል የእኛን ጥያቄ ሕዝቡ ስለሚረዳው የሕዝቡ ፀሎት ነው አሸንፎ ዛሬ የወጣነው እስከ ህይወታችን ምዕራፍ ድረስ የሕዝቡን ጥያቄ ይዘን እንታገላለን"" በማለት መልሰዋል። በአሁኑ ወቅት ምን አይነት ስሜት እየተሰማቸው እንደሆነ ቢቢሲ አቶ ስንታየሁን ጠይቋቸዋል ""በዚህ አንድም ስብራት የለብንም የበለጠ ተጠናክረን ነው ወደ ትግሉ የምንገባው፤ የበለጠ ከነማን ጋር ተሰባስበን ልንታገል እንደምንችል የፈተሽንበት እንዲሁም ያየንበት ነው። የበለጠ ትግሉን እንደሚያጠናክረው ነው"" ብለዋል። አቶ እስክንድር ነጋና ሌሎች የባልደራስ ለእውነተኛ ዴሞክራሲ ፓርቲ አመራሮች ባለፈው ዓመት ሰኔ ወር ላይ በታዋቂው ድምጻዊ ሃጫሉ ሁንዴሳ ግድያ ከተፈጸመ በኋላ ከተቀሰቀሰው አለመረጋጋት ጋር በተያያዘ ተይዘው ከታሰሩ በኋላ ጉዳያቸውን በፍርድ ቤት እየታየ ነበር። ከእነ አቶ እስክንድር በተጨማሪ ኦሮሞ ፌደራሊስት ኮንግረስ አመራር የሆኑት አቶ ጃዋር መሐመድና አቶ በቀለ ገርባን ጨምሮ ከ20 በላይ ተከሳሾችም የሐጫሉን ግድያ ተከትሎ ከተከሰተው ሁከት ጋር በተያያዘ በእስር ላይ የነበሩ ሲሆን በዛሬው ዕለትም ከእስር እንዲፈቱ ውሳኔ ተላልፏል። አርቲስት ሃጫሉ ሁንዴሳ ከአንድ ዓመት በፊት አዲስ አበባ ውስጥ መኪናው ውስጥ ሳለ በጥይት ተመትቶ መገደሉን ተከትሎ በአዲስ አበባና በኦሮሚያ ክልል የበርካታ ሰዎች ህይወት ያለፈበትና ከፍተኛ ንብረት የወደመበት ሁከት መከሰቱ ይታወሳል። ይህንንም ተከትሎ ካለመረጋጋቱ ጋር በተያያዘ የፖለቲካ ፓርቲ መሪዎችን ጨምሮ በፖሊስ ቁጥጥር ስር ውለው ጉዳያቸው በፍርድ ቤት ሲታይ ቆይቷል። የፍትህ ሚኒስቴር ከአመሻሹ ባወጣው መግለጫ በጠቅላይ ዐቃቤ ሕግ ዘርፍ የወንጀል ክስ ቀርቦባቸው ጉዳያቸው በፌዴራል ከፍተኛ ፍርድ ቤት በሕገ-መንግስት እና የሽብር ችሎት እየታየ ከነበሩት ተከሳሾች መካከል በነጃዋር ሲራጅ መሃመድ እና በእነ እስክንድር ነጋ ፈንታ መዝገብ ያሉ ተከሳሾች ክሳቸው በአዋጅ ቁጥር 943/2008 መሰረት እንዲነሳ ተደርጓል ብሏል። ሚኒስቴር መስሪያ ቤቱ በማህበራዊ ትስስር ገፁ ባሰፈረው መሰረት ክሱ እንዲነሳ የተደረገው"" በቀጣይ የሚደረገውን ሃገራዊ የምክክር መድረክ ሂደት ውጤታማነት እና አካታችነት ከፍ ለማድረግ በማሰብ ነው።""  ብሏል።"	https://www.bbc.com/amharic/news-59898043
sports	የሴቶች የ10 ሺህ ሜትር ሪከርድ ከየት ተነስቶ አሁን ካለበት ደረሰ?	"ትውልደ ኢትዮጵያዊቷ ሲፋን ሀሰን ትናንት በ10 ሺህ ሜትር የሴቶች ሩጫ አዲስ የዓለም ክብረ ወሰን አስመዝግባለች። አትሌቷ እአአ በ2016 በኢትዮጵያዊቷ አትሌት አልማዝ አያና ተይዞ የነበረውን ክብረ ወሰን በማሻሻል ነው አዲስ የዓለም ሪኮርድ ያስመዘገበችው። ሲፋን በአገሯ ኔዘርላንድ ሄንጌሎ የተካሄደውን የ10 ሺህ ሜትር ውድድር በ29 ደቂቃ ከ6 ሰከንድ 82 ማይክሮ ሰከንድ መጨረስ ችላለች። ከዚህ በፊት ኢትዮጵያዊቷ አትሌት አልማዝ አያና በአውሮፓውያኑ 2016 ውድድሩን በ29 ደቂቃ ከ17 ሰከንድ 45 ማይክሮ ሰከንድ በመጨረስ ነበር ሪከርዱን መያዝ የቻለችው። የሴቶች የ10 ሺህ ሜትር ሪከርድ ጉዞ የዓለም አቀፉ አትሌቲክስ ማህበር (IAAF) በይፋ በ10 ሺህ ሜትር የሴቶች ውድድር ሪከርዶችን መመዝገብ የጀመረው በአውሮፓውያኑ 1981 ሲሆን በወቅቱ የመጀመሪያውን ሪከርድ ያስመዘገበችው የቀድሞ የሶቪየት ሕብረት አትሌት ዬሌና ሲፓቶቫ ነበረች። ያስመዘገበችውም ሰዓት 32 ደቂቃ ከ17 ሰኮንድ 20 ማይክሮ ሰከንድ ነበር። በመቀጠል አሜሪካዊቷ ሜሪ ዴከር 1982 ላይ ውድድሩን 31 ደቂቃ ከ35 ሰከንድ 3 ማይክሮ ሰከንድ በማጠናቀቅ ክብረ ወሰኑን የግሏ ማድረግ ችላ ነበር። ነገር ግን በቀጣዩ ዓመት ሌላኛዋ የሶቪየት ሕብረት አትሌት ሊዩድሚላ ባራድኖቫ 31 ደቂቃ ከ35 ሰከንድ 01 ማይክሮ ሰከንድ በማስመዝገብ ክብረ ወሰኑን ተረክባለች። በዛው ዓመት 1983 ላይ ሶቪየት ሕብረት ውስጥ በተካሄደ የ10 ሺህ ሜትር ውድድር አሁንም ከሶቪየት ሕብረት የተገኘችው ሬይዛ ሳድሬይዲኖቫ ክብረ ወሰኑን በማሻሻል የግሏ ማድረግ ብትችልም በቀጣዩ ዓመት ሌላኛዋ የሶቪየት ሕብረት አትሌት ኦልጋ ቦንዳሬንኮ 31 ደቂቃ ከ13 ሰከንድ 78 ማይክሮ ሰከንድ በማስመዝገብ ክብረ ወሰኑን ተረክባታለች። እአአ 1985 ላይ ኖርዌይ፣ ኦስሎ በተካሄደው የሴቶች የ10 ሺህ ሜትር ውድድር ደግሞ ኖርዌያዊቷ ኢንግሪድ ክሪስቲያንሰን 30 ደቂቃ ከ59 ሰከንድ 42 ማይክሮ ሰከንድ በሆነ ሰዓት ውድድሩን በማጠናቀቅ ክብረ ወሰኑን የግሏ ማድረግ ችላ ነበር። ነገር ግን በቀጣዩ ዓመት አሁንም ኦስሎ ላይ በተካሄደው ውድድር በራሷ ተይዞ የነበረውን ሪከርድ በማሻሻል 30 ደቂቃ ከ13 ሰከንድ 74 ማይክሮ ሰከንድ አስመዝግባለች። ይህ ሪከርድ በማንም ሳይደፈር ለ7 ዓመታት መቆየት ችሏል። እአአ 1993 ላይ ግን በቤጂንግ፣ ቻይና በተካሄደው የሴቶች የ10 ሺህ ሜትር ውድድር ቻይናዊቷ ዋንግ ዡንሺያ በታሪክ ለመጀመሪያ ጊዜ ውድድሩን ከ30 ደቂቃ በታች በመጨረስ ትልቅ ክብረ ወሰን ማስመዝገብ ችላለች። ውድድሩንም 29 ደቂቃ ከ31 ሰከንድ 78 ማይክሮ ሰከንድ በሆነ ሰዓት ነው ያጠናቀቀችው። ይህ ሪከርድ ሳይሰበር በርካታ ዓመታትን በመቆየቱ ቻይናዊቷ ዋንግ ሌላ ታሪክ መስራት ችላለች። ከሲፋን ሀሰን የዚህ ዓመት ሪከርድ በፊት በ31ኛው የብራዚል ሪዮ ኦሎምፒክ የ10 ሺህ ሜትር ሴቶች የሩጫ ውድድር ላይ ነበር አልማዝ አያና የዓለም ሪኮርድ በማሻሻል ያሸነፈችው። አልማዝ አያና በጥሩነሽ ዲባባ ተይዞ የነበረውን በ14 ሴከንድ 33 ማይክሮ ሴከንድ ነበር ማሻሻል የቻለችው። ትናንት ምሽት በተካሄደው ውድድር ደግሞ ሲፋን  የ10 ሺህ ሜትር ሪኮርድ በእጇ አስገብታለች። ""በሄንግሎ የዓለም የሴቶች 10 ሺህ ሜትር ሪከርድ ማሻሻሌ ለእኔ ህልም ብቻ የሚመስል ነገር ነበር። ነገር ግን አሳክቼዋለው'' ብላለች ትውልደ ኢትዮጵያዊቷ ሲፋን። ''ለቶኪዮ ኦሎምፒክ ለመዘጋጀት ስናደርግ የነበረውን ጠንካራ ልምምድ በደንብ የሚገልጽ ውጤት ነው። ከደች አድናቂዎቼ ጋር ይህንን ድል በማግኘቴ በጣም ደስ ብሎኛል'' ብላለች። የ28 ዓመቷ አትሌት እአአ በኳታር፣ ዶሃ በተካሄደው የዓለም አትሌቲክስ ሻምፒዮና ላይ በ10 ሺህ፣ በ1 ሺህ እና 5 መቶ ሜትር ውድድሮች የወርቅ ሜዳሊያ ባለቤት መሆኗ ይታወሳል። በሚቀጥለው የቶኪዮ ኦሎምፒክም በርካቶች ከምሥራቅ አፍሪካዎቹ ኢትዮጵያና ኬንያ አትሌቶች ጋር ትንንቅ እንደምታደርግ ከወዲሁ እየገመቱ ነው። ሲፋን ሀሰን ማናት? በአዳማ ከተማ የተወለደችው ሲፋን፤ ገና የ15 ዓመት ወጣት ሳለች በስደት ከአገር እንደወጣች እና በለጋ ዕድሜዋ ብዙ ውጣ ውረዶችን ለማለፍ መገደዷን ትናገራለች። ወደ ትምህርት ቤት በሩጫ ትሄድ እንደነበረ እና ለአትሌቲክስ ስፖርት ፍቅር ያደረባት ገና ታዳጊ ሳለች እንደሆነ ታስረዳለች። ወደ ኔዘርላንድስ ካቀናች በኋላ አትሌቲክሱን አጠናክራ እንደያዘችም ትናገራለች። ""የቤት ውስጥ ረዥም ርቀት ውድድር አልወድም፤ አሰልቺ ይመስለኛል። እንደውም አልወዳደርም ብዬ ትቼው ነበር። አሰልጣኜ ነው ካልተወዳደርሽ ያለኝ። እኔም የ1500 ሜትር ሩጫዬ ደካማ ስለነበር 'እራሴን መቅጣት አለብኝ' ብዬ ነው ወደ ትራኩ የገባሁት። ከዚያም ወርቅ አገኘሁ። በጣም ተደስቼበታለሁ"" ትላለች ሲፈን። በተለያዩ ርቀቶች እየተወዳደረች አመርቂ ውጤት የምታስመዘግበው ሲፋን ለዚህ ምሥጢሩ ጠንክሮ ልምምዶችን ማድረግ እና ትዕግስተኛ መሆን ነው ትላለች። ""አሸነፍኩም አላሸነፍኩም የውድድሩን ቪዲዮ ቁጭ ብዬ እመለከታለሁ። ትኩረቴን እና ሙሉ ጊዜዬን ለአትሌቲክሱ ነው የምሰጠው"" ትላለች። ከአትሌቲክስ ጎን ለጎን በኢንቨስትመንት ተሰማርታ እራሷን እና ሌሎችን የመርዳት ጅማሬ ላይ እንዳለች ሲፋን ትናገራለች። በአዲስ አበባ ሩፋኤል ተብሎ በሚጠራው ስፍራ እና ከአዲስ አበባ ወጣ ብሎ በሚገኘው ሱሉልታ ከተማ ኢንቨስት ለማድረግ ጥረት እየደረገች መሆኗን ታስረዳለች። ""ያው እኔ ገና ታዳጊ አትሌት ነኝ። እንደሌሎቹ ያስቀመጥኩት ሚሊዮን እና ቢሊዮን ገንዘብ የለኝም"" የምትለው ሲፋን ባደገችባት አርሲ ውስጥ በሚገኙ ትንንሽ ከተሞች ላይ ኢንቨስት የማድረግ ዕቅድ አላት።"	https://www.bbc.com/amharic/57381325
health	ኮሮናቫይረስ፡ ትራምፕ ደጋፊዎቻቸውን የኮሮናቫይረስ መከላከያ ክትባት ውሰዱ እንዲሉ ተጠየቁ	"የፕሬዝዳንት ጆ ባይደን ከፍተኛው የሕክምና አማካሪ የቀድሞው ፕሬዝዳንት ዶናልድ ትራምፕ ደጋፊዎችቸው የኮሮናቫይረስ ክትባትን እንዲወስዱ እንዲያበረታቱ ጠየቁ። ዶ/ር አንቶኒ ፋውቺ ከፎክስ ኒውስ ጋር በነበራቸው ቆይታ ትራምፕ ""በሪፐብሊካን ፓርቲ ደጋፊዎች ዘንድ በጣም ታዋቂ ነው"" በማለት የፕሬዝዳንቱ ቃል የበርካቶችን ሃሳብ እንደሚለውጥ ተናግረዋል። በቅርቡ በአሜሪካ የተሰራ አንድ ጥናት እንዳመለከተው የሪፐብሊካን ፓርቲ ደጋፊ ከሆኑ ወንዶች መካከል 49 በመቶዎቹ የኮሮናቫይረስ ክትባትን መውሰድ አይፈልጉም። ትራምፕ ባለፈው ወር በሪፐብሊካኖች ጉባኤ ላይ ተገኝተው ""ሁላችሁም ሂዱና ተከተቡ"" ብለው ነበር። ትራምፕ በይፋ ዜጎች የኮሮናቫይረስን ክትባት እንዲወስዱ ሲያበረታቱ ይህ የመጀመሪያቸው ነው ተብሏል። ከዚያ በኋላም ምንም ዓይነት አስተያየት ሲሰጡ አልተደመጡም። ትራምፕ ባለፈው ጥር ወር በግላቸው የኮሮናቫይረስ ክትባትን ወስደዋል። አራት የአሜሪካ የቀድሞ ፕሬዝዳንቶች ባራክ ኦባማ፣ ጆርጅ ደብሊው ቡሽ፣ ቢል ኪሊንተን፣ እና ጂሚ ካርተር ክትባቱን ለማስተዋወቅ በተዘጋጀ ቪዲዮ ላይ ታይተዋል። ፕሬዝዳንት ትራምፕ ባለፈው ወር ሪፐብሊካኖች ባዘጋጁት ጉባዔ ላይ ተገኝተው ደማቅ አቀባበል ተደርጎላቸው ነበር። አሜሪካ በኮሮናቫይረስ ወረርሽኝ ክፉኛ የተጎዳች ስትሆን በጆን ሆፕኪንስ መረጃ መሰረት ከ530 ሺህ በላይ ሰዎች በቫይረሱ ምክንያት ሲሞቱ 29.5 ሚሊዮን ያህል ደግሞ በተህዋሲው ተይዘዋል። የፕሬዝዳንት ጆ ባይደን ከፍተኛ ጤና አማካሪ የሆኑት ዶ/ር ፋውቺ ፕሬዝዳነት ትራምፕ ወጥተው ለደጋፊዎቻቸው ክትባቱን እንዲወስዱ ቢነግሩ በርካቶች ሊከተቡ እንደሚችሉ ያላቸውን እምነት ተናግረዋል። ""በጣም ታዋቂ ሰው ነው። እርሱ ወጥቶ ከተናገረ የማይከተቡበት ምክንያት አይታየኝም"" ብለዋል። ዶ/ር ፋውቺ አክለውም የትራምፕ አስተዳደር ""አሁን ያለንን ክትባት እንዲኖረን በማድረግ ረገድ ውጤታማ ሥራ ሰርቷል"" ብለዋል። አክለውም ፕሬዝዳንቱ በስልጣን ዘመናቸው በሰሩት ሥራ ክትባቱ ተገኝቶ አሁን ዜጎች አልከተብም ማለታቸው የሚቃረን መሆኑን ገልፀዋል። ""በሪፐብሊካን ፓርቲ ውስጥ ተጽዕኖ ፈጣሪ ነው። ወጥቶ ቢናገር ነገሮችን መቀየር ይችላል"" ብለዋል ዶ/ር ፋውቺ። በአሁኑ ጊዜ ከአምስት አሜሪካውያን መካከል ቢያንስ አንዱ የመጀመሪያውን ክትባት የወሰደ ሲሆን፣ ከዘጠኝ አንዱ ደግሞ ሙሉ በሙሉ ተከትቧል ተብሏል። ባለፈው ሳምንት ጆ ባይደን እስከ ሐምሌ 4 ድረስ ዜጎቸቸው ሙሉ በሙሉ ተከትበው እንደሚጨርሱ ያላቸውን እምነት ተናግረው ነበር።"	https://www.bbc.com/amharic/news-56398464
sports	ኮሮናቫይረስ አጣብቂኝ ውስጥ የከተተው የአውሮፓ እግር ኳስ	በአሁኑ ሰአት ተቋርጦ የሚገኘው የአውሮፓ እግር ኳስ ከዚህ በኋላ በዝግ ስታዲየሞች እንዲደሚካሄድ ግልጽ ቢሆንም መቼ የሚለው ጥያቄ ግን ምላሽ አላገኘም። ይህንን ያለው በአውሮፓ የሚገኙ ሊጎችን የሚወክለው ማህበር ነው። የማህበሩ ምክትል ኃላፊ አልቤርቶ ኮሎምቦ እንዳሉት በኮሮናቫይረስ ምክንያት የተቋረጠው የአውሮፓ ሊግ ከፍተኛ ችግር ውስጥ ገብቷል። ‘’አብዛኛዎቹ የማህበሩ አባል ሊጎች በተለይም የእንግሊዝ ፕሪምየር ሊግ ጨዋታዎች እንዲጀመሩ ከፍተኛ ፍላጎት አላቸው። ነገር ግን እንደ ቤልጂየም ያሉ ጥቂት አገራት ከነጭራሹ የዘንድሮው ውድድር እንዲሰረዝ ሀሳብ አቅርበዋል’’ ብለዋል። የእንግሊዝ ፕሪምየር ሊግ አርብ ዕለት የወደፊት እርምጃዎችን በተመለከተ ስብሰባ እንደሚያደርግ የሚጠበቅ ሲሆን ዘጠኝ ጨዋታዎች የሚቀሩት ሊግ መቼ ይቀጥል? የሚለው ዋና ርዕስ እንደሚሆን ይጠበቃል። ባለፈው ሳምንት አንዳንድ የጀርመን ክለቦች ወደ ስልጠና መመለሳቸውን ተከትሎ እግር ኳስ ማህበራትና የእግር ኳስ አፍቃሪዎች በተስፋ ተሞልተው ነበር። አልቤርቶ ኮሎምቦ ግን ዋናው ትኩረታችን መሆን ያለበት ሐምሌ እና ነሀሴ ላይ ጨዋታዎቹን እንዴት ማስቀጠል አለብን የሚለው ላይ ነው፤ ከዛ በፊት ያሉት ወራት ላይ ጨዋታዎችን ማካሄድ የማይታሰብ ሊሆን ይችላል ብለዋል። ‘’በመጀመሪያ የተጫዋቾች ስልጠና መጀመር አለባቸው። በመቀጠል የጨዋታዎቹ አዘጋጆች የደህንነት ማረጋገጫ ስራዎችን ይሰራሉ። ጨዋታዎቹ በዝግ ስታዲየሞች መከናወናቸው የማይቀር ነገር ነው።‘’ ‘’እኛ ሀሳብ እናቀርባለን እንጂ የመጨረሻው ውሳኔ ያለው የአገራቱ መንግስት ላይ ነው። የተጣሉት እገዳዎች እንደተነሱ ጨዋታዎችን ከከፍተኛ ጥንቃቄ ጋር በዝግ ስታዲየም እናከናውናለን።‘’ የጣልያን እግር ኳስ ፌደሬሽን እግር ኳስ ተጫዋቾች ሌላው ቢቀር ልምምዳቸውን መስራት እንዲጀምሩ በማሰብ ከመጪው ግንቦት ወር ጀምሮ ተጫዋቾቹ ላይ የኮሮናቫይረስ ምርምራ ማድረግ እንደሚጀምር አስታውቋል። የአውሮፓ እግር ኳስ ማህበር በበኩሉ በኮሮናቫይረስ ምክንያት የተከሰተውን የሊጎችና ውድድሮች መቋረጥን በተመለከተ በሚቀጥለው ሳምንት ስብሰባ ያደርጋል ተብሏል።	https://www.bbc.com/amharic/52307086
business	በኮሮናቫይረስና በነዳጅ ዋጋ መውደቅ ስጋት የተደቀነባት ሳዑዲ አረቢያ	"ከግብር ነጻ በመሆኗ በርካቶች ያወድሷት የነበረችው ሳኡዲ አረቢያ የኮሮናቫይረስ ባስከተለው ዓለም አቀፍ ቀውስ ምክንያት በተጨማሪ እሴት ታክክ ላይ የሦስት እጥፍ ጭማሪ በማድረግ ከ 5 ወደ 15 በመቶ ከፍ እንዲል ወስናለች። በተጨማሪም ለዜጎቿ ይሰጥ የነበረውን የኑሮ ድጎማም እንደሚቆም ተገልጿል። የነዳጅ ዋጋ ባለፈው ዓመት ከነበረበት ከግማሽ በታች የቀነሰ ሲሆን በዚህም ምክንያት የሳኡዲ መንግሥት ማግኘት ከነበረበት ትርፍ 22 በመቶ ከስሯል። ዋነኛው የሳኡዲ ነዳጅ አምራች ድርጅት ሳኡዲ አራምኮ በያዝነው የፈረንጆች እሩብ ዓመት ብቻ ትርፉ 25 በመቶ እንደቀነሰበት አስታውቋል። ‘’የሳኡዲ ኢኮኖሚ እጅግ መጥፎ በሚባል ሁኔታ ውስጥ ነው የሚገኘው። ለማገገምና ወደነበረበት ለመመለስም ቢሆን ትንሽ የማይባል ጊዜ ሊፈጅበት ይችላል’’ ብለዋል የባሕረ ሰላጤው አገራት ጉዳዮች ተንታኙ ማይክል ስቴፈንስ። በሳኡዲ አረቢያ የኑሮ ዋጋ በጣም ከፍ ያለ ሲሆን የነዳጅ ዋጋ ደግሞ በተቃራኒው እየወረደ ነው። የኮሮናቫይረስ ስጋት የሳኡዲ ኢኮኖሚ በሚሊየኖች የሚቆጠሩ በብዛት ከእሲያ በመጡ ሠራተኞች ላይ የተንጠለጠለ ሲሆን እነዚህ ሠራተኞች የሚኖሩበት አብዛኛው አካባቢ ለኮሮናቫይረስ ተጋለጠ ነው። እጅግ ተጠጋግተውና ንጽሀናቸውን መጠበቅ በማይችሉበት ሁኔታ ነው የሚኖሩት። እነዚህ ሠራተኞች መስራት ካልቻሉ በተለይ በርካታ የግንባታ ሥራዎችን ለምታከናውነው ሳኡዲ ትልቅ ፈተና ይሆንባታል ተብሏል። የኮሮናቫይረስ ስርጭት የሳኡዲን ኢኮኖሚ ብቻ ሳይሆን የበርካታ ትልልቅ አገራትን ኢኮኖሚም ማሽመድመዱን ቀጥሏል። ሌላው ቢቀር ሳኡዲ አረቢያ ለእንደዚህ አይነት ጊዜዎች መጠባበቂያ የሚሆን 320 ቢሊየን ዶላር የፐብሊክ ኢንቨስትመንት ፈንድ አላት። ሳኡዲ አረቢያ በእጅጉ የምትመካበትና በአብዛኛው መንግሥት የሚቆጣጠረው ሳኡዲ አራምኮት ባለፈው ዓመት 1.7 ትሪሊየን ዶላር እንደሚያወጣ ተገምቶላታል። ይህ ደግሞ የአሜሪካዎቹ ግዙፍ የበይነ መረብ ተቋማት የሆኑት ጉግልና አማዞን የሚያወጡት ዋጋ አንድ ላይ ተደምሮ እንደማለት ነው። ሳኡዲ የዚህን ድርጅት 1.5 በመቶ ድርሻ ለገቤያ አቅርባ 25 ቢሊየን ዶላር ማግኘት ችላ ነበር። ይህንን እና ሌሎች አገሪቱ በመጠባበቂያነት የያዘቻችውን ሀብቶች ከግምት ውስጥ በማስገባት ሳኡዲ የኮሮናቫይረስ ሊያደርሰው ከሚችለው ኢኮኖሚያዊ ኪሳራ በቀላሉ ልታገግም ትችላለች ይላሉ በሳኡዲ አረቢያ የቀድሞ የእንግሊዝ አምባሳደር። የልዑሉ የወደፊት ህልም ከነዳጅ ጥገኝነት ነጻ የሆነ ኢኮኖሚ እየፈጠርኩ ነው ለሚሉት ልዑል ቢን ሰልማን፤ በዚህ ሳምንት የተላለፈው የግብር ጭማሪና የኑሮ ድጎማ መቋረጥ በበርካታ የሳኡዲ ዜጎች ዘንድ ቅሬታን እንደሚፈጥር ሳይታለም የተፈታ ነው ተብሏል። የገንዘብ ሚኒስትሩ እንኳን ውሳኔውን ""በጣም የሚያም ግን በጣም አስፈላጊ"" በማለት ነበር የገለጹት። ይህ ውሳኔ ሳኡዲ 26 ቢሊየን ዶላር እንድታድን ሊረዳት እንደሚችልም ይጠበቃል። ባለፉት አራት ወራት ብቻ በሳኡዲ የ9 ቢሊየን ዶላር የበጀት ጉድለት አጋጥሟል። ኮሮናቫይረስና የነዳጅ ዋጋ ማሽቆልቆል በመላው አገሪቱ የሚገኙ ትልልቅ ፕሮጀክቶችን አሽመድምዷል። ይህ ደግሞ ልዑሉ ለአገራቸው በእጅጉ ይበጃል ያሉትና ራዕይ 2030 እያሉ የሚጠሩትን ፕሮግራም ከባድ ፈተና ውስጥ ይጥለዋል። ይህ 2030 በመባል የሚጠራው ፕሮግራም ‘ኒዎም’ የምትባል የወደፊቱን ዓለም ልታንጸባርቅ የምትችል ዘመናዊ ከተማ በበረሀው መሀል መገንባት ዋናው እቅዱ ነው። ነገር ግን ይቺን ዘመናዊ ከተማ ለመገንባት በዋነኛነት ጥቅም ላይ የሚውለው ከነዳጅ የሚገኝ ገንዘብ መሆኑና ግንባታውን የሚሰሩት ከሌሎች አገራት የመጡ ዜጎች መሆናቸው ደግሞ ፈተናውን ከባድ ያደርገዋል። ምንም እንኳን የግንባታ ሂደቱ እስካሁን አልተቋረጠም ቢባልም፤ በጊዜ ብዛት እክሎች ማጋጠማቸው አይቀርም። ወጣም ወረደም የሳኡዲ አረቢያ ኢኮኖሚ ጉዳይ ለአገሬው ሰዎች ብቻ የሚተው ሳይሆን መላው ዓለም በትኩረት ሊከታተለው የሚገባ ነው እየተባለ ነው። በሳኡዲ አረቢያ የሚገኙ እድሜ ጠገብና ወግ አጥባቂ ፖለቲከኞች፤ የልዑል ሞሀመድ ቢል ሰልማን ፖሊሲዎች አገሪቱን ወደ አስፈሪ መንገድ እየወሰዳት እንደሆነ ያስባሉ። ነገር ግን ማንም ሰው እስካሁን በግልጽ ወጥቶ ፖሊሲዎቹን የተቸ የለም። በሌላ በኩል ልዑሉ በተቀረው ዓለም ስማቸው የገነና የለውጥ ሐዋርያ ተደርገው ነው የሚታዩት። በሳኡዲ የሚገኙ ወጣቶችም ቢሆን ለልዑላቸው ከፍተኛ ፍቅር አላቸው። ምክንያቱም በልዑሉ በርካታ የፖሊሲ ለውጦች የተጠቀሙት ወጣቶቹ ስለሆኑ ነው። ወጣት የሳኡዲ ዜጎች ልዑሉ በአገሪቱ የብሔረተኝነት ስሜት እንዲፈጠርና ከነዳጅ ጥገኝነት የተላቀቀ ኢኮኖሚ እንዲገነባ ብዙ አስተዋጽኦ ማድረጋቸውን ያምናሉ።"	https://www.bbc.com/amharic/news-52646237
