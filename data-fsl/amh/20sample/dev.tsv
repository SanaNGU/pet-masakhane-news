health	ኮሮናቫይረስ፡ “ስለበሽታው ሲናገሩት እና ታመው ሲያዩት በጣም የተለያዩ ናቸው” ድምጻዊ ኢቲቃ ተፈሪ	"በኦሮምኛ የፖለቲካ ዘፈኖቹ የሚታወቀው ድምጻዊ ኢቲቃ ተፈሪ በኮሮናቫይረስ መያዙን ካወቀ ሳምንታት መቆጠሩን ለቢቢሲ ተናግሯል። ድምጻዊው ""በሽታው እንዲህ አይነት ቦታ ያዘኝ ብዬ መናገር አልችልም"" ካለ በኋላ የሚጠረጥረው ስፍራ እንዳለ ግን ገልጿል። ድምጻዊው ሃጫሉ ሁንዴሳ፣ በተገደለበት እለት የአፍና አፍንጫ መሸፈኛ ሳያደርግ ከጓደኞቹ ጋር በሆስፒታል ውስጥ ከወዲያ ወዲህ ሲሯሯጡ እንደነበር ያስታውሳል። አምቦ በነበረው የቀብር ስነስርዓት ላይም አብዛኛው ሰው በሐዘን ስሜት ውስጥ ሆኖ የአፍና አፍንጫ መሸፈኛ አልተጠቀመም ነበር። ትልቁ ጥርጣሬዬ ይህ እንደሆነ የሚናገረው ድምጻዊ ሂቲቃ፣ ከአምቦ ከተመለሰ በኋላ የሕመም ስሜት ተሰምቶት ወደ ግል ጤና ጣብያ ቢሄድም ሌላ በሽታ ነው ተብሎ መርፌና ኪኒን ታዘዘለት። ይሁን እንጂ በራሱ ላይ የተመለከታቸው የሕመም ስሜቶች የኮሮናቫይረስ ነበሩ ይላል ድምጻዊ ሂቲቃ። "" ሰውነቴ በጣም ይደክማል፤ ደረቅ ሳል ሳያቋርጥ ለሶስት ሰዓት ያስለኝ ነበር"" በማለት ከዚያ በኋላ ለጤና ቢሮ በመደወል ምርመራ እንደተደረገለት እና በኮሮናቫይረስ መያዙ ሲረጋገጥም ወደ ሚሌኒየም አዳራሽ ተወስዶ ሕክምና እና እንክብካቤ ሲደረግለት መቆየቱን ይናገራል። ""የምኖረው ከእህቴ ጋር ነው፣ እርሷም ተይዛ ነበር፤ እርሷ ህመም እንደኔ ስላልጠናባት ቤት ውስጥ በተደረገላት እንክብካቤ ነው የተሻላት፤ እኔ ግን ለሁለት ሳምንታት ሚሌኒየም አዳራሽ ውስጥ ሕክምና ድጋፍ ተደርጎልኛል።"" ይላል በሚሊኒየም አዳራሽ ያሳለፋቸው ሁለት ሳምንታት ፈታኝ እንደነበረ የሚናገረው ኢቲቃ ሆኖም በጤና ባለሙያዎቹ ለታማሚዎች የሚደረገው ህክምናና እንክብካቤ ሊደነቅ የሚገባው መሆኑን ይጠቅሳል። በከባድ ህመም ያሳለፈባቸው ሳምንታት በመጥቀስ ማህበረሰቡ በሽታውን አቅልሎ ማየት እንደሌለበትም ይመክራል። "" ሳሉ በጣም ከባድ ነበር፤ ሁለት ለሊት ጭንቅላቴን ይዤ ነበር ሳስል ያሳለፍኩት፤ ከሚነገረው በላይ በጣም በጣም ከባድ ጊዜ ነበር፤ ስለበሽታው ሲናገሩት እና ታመው ሲያዩት በጣም የተለያዩ ናቸው፤ ስለዚህ ለራስ ጥንቃቄ ማድረግ በጣም አስፈላጊ ነው።"" በማለት መልእክቱን አስተላልፏል። ድምጻዊ ሂቲቃ፣ በአሁኑ ሰዓት ሙሉ በሙሉ የዳነ ባይሆንም ከአምስት ቀናት በፊት ከሚሌኒየም የማቆያና ህክምና ማእከል በመውጣት ወደ ቤቱ ተመልሷል። ""ቤት እየተመላለስን እንከታተልሃለን ተብዬ ነው የወጣሁት"" በማለት የጤና ባለሙያዎቹ ቃል በገቡት መሰረት ከማቆያው ከተመለሰ በኋላ ቤቱ ድረስ እየመጡ ክትትል እንዳደረጉለት ገልጿል። በአሁኑ ሰዓት ሞልቶ ባይሻለውም ከነበረበት ሁኔታ በጥሩ ጤንነት ላይ እንደሚገኝ ተናግሯል። ""በህመሜ ሰዓት በሁሉም መንገድ ይጠይቁኝና ሲያበራቱኝ የነበሩ አድናቂዎቼና ማህበረሰቡን ላመሰግን እወዳለሁ፤ አሁን በጥሩ ጤንነት ላይ እገኛለሁ፤ ከሚያሰጋኝ ነገር ውስጥ ወጥቻለሁ ማለት እችላለሁ።"""	https://www.bbc.com/amharic/news-53669799
health	ኮሮናቫይረስ፡ ትራምፕ ደጋፊዎቻቸውን የኮሮናቫይረስ መከላከያ ክትባት ውሰዱ እንዲሉ ተጠየቁ	"የፕሬዝዳንት ጆ ባይደን ከፍተኛው የሕክምና አማካሪ የቀድሞው ፕሬዝዳንት ዶናልድ ትራምፕ ደጋፊዎችቸው የኮሮናቫይረስ ክትባትን እንዲወስዱ እንዲያበረታቱ ጠየቁ። ዶ/ር አንቶኒ ፋውቺ ከፎክስ ኒውስ ጋር በነበራቸው ቆይታ ትራምፕ ""በሪፐብሊካን ፓርቲ ደጋፊዎች ዘንድ በጣም ታዋቂ ነው"" በማለት የፕሬዝዳንቱ ቃል የበርካቶችን ሃሳብ እንደሚለውጥ ተናግረዋል። በቅርቡ በአሜሪካ የተሰራ አንድ ጥናት እንዳመለከተው የሪፐብሊካን ፓርቲ ደጋፊ ከሆኑ ወንዶች መካከል 49 በመቶዎቹ የኮሮናቫይረስ ክትባትን መውሰድ አይፈልጉም። ትራምፕ ባለፈው ወር በሪፐብሊካኖች ጉባኤ ላይ ተገኝተው ""ሁላችሁም ሂዱና ተከተቡ"" ብለው ነበር። ትራምፕ በይፋ ዜጎች የኮሮናቫይረስን ክትባት እንዲወስዱ ሲያበረታቱ ይህ የመጀመሪያቸው ነው ተብሏል። ከዚያ በኋላም ምንም ዓይነት አስተያየት ሲሰጡ አልተደመጡም። ትራምፕ ባለፈው ጥር ወር በግላቸው የኮሮናቫይረስ ክትባትን ወስደዋል። አራት የአሜሪካ የቀድሞ ፕሬዝዳንቶች ባራክ ኦባማ፣ ጆርጅ ደብሊው ቡሽ፣ ቢል ኪሊንተን፣ እና ጂሚ ካርተር ክትባቱን ለማስተዋወቅ በተዘጋጀ ቪዲዮ ላይ ታይተዋል። ፕሬዝዳንት ትራምፕ ባለፈው ወር ሪፐብሊካኖች ባዘጋጁት ጉባዔ ላይ ተገኝተው ደማቅ አቀባበል ተደርጎላቸው ነበር። አሜሪካ በኮሮናቫይረስ ወረርሽኝ ክፉኛ የተጎዳች ስትሆን በጆን ሆፕኪንስ መረጃ መሰረት ከ530 ሺህ በላይ ሰዎች በቫይረሱ ምክንያት ሲሞቱ 29.5 ሚሊዮን ያህል ደግሞ በተህዋሲው ተይዘዋል። የፕሬዝዳንት ጆ ባይደን ከፍተኛ ጤና አማካሪ የሆኑት ዶ/ር ፋውቺ ፕሬዝዳነት ትራምፕ ወጥተው ለደጋፊዎቻቸው ክትባቱን እንዲወስዱ ቢነግሩ በርካቶች ሊከተቡ እንደሚችሉ ያላቸውን እምነት ተናግረዋል። ""በጣም ታዋቂ ሰው ነው። እርሱ ወጥቶ ከተናገረ የማይከተቡበት ምክንያት አይታየኝም"" ብለዋል። ዶ/ር ፋውቺ አክለውም የትራምፕ አስተዳደር ""አሁን ያለንን ክትባት እንዲኖረን በማድረግ ረገድ ውጤታማ ሥራ ሰርቷል"" ብለዋል። አክለውም ፕሬዝዳንቱ በስልጣን ዘመናቸው በሰሩት ሥራ ክትባቱ ተገኝቶ አሁን ዜጎች አልከተብም ማለታቸው የሚቃረን መሆኑን ገልፀዋል። ""በሪፐብሊካን ፓርቲ ውስጥ ተጽዕኖ ፈጣሪ ነው። ወጥቶ ቢናገር ነገሮችን መቀየር ይችላል"" ብለዋል ዶ/ር ፋውቺ። በአሁኑ ጊዜ ከአምስት አሜሪካውያን መካከል ቢያንስ አንዱ የመጀመሪያውን ክትባት የወሰደ ሲሆን፣ ከዘጠኝ አንዱ ደግሞ ሙሉ በሙሉ ተከትቧል ተብሏል። ባለፈው ሳምንት ጆ ባይደን እስከ ሐምሌ 4 ድረስ ዜጎቸቸው ሙሉ በሙሉ ተከትበው እንደሚጨርሱ ያላቸውን እምነት ተናግረው ነበር።"	https://www.bbc.com/amharic/news-56398464
politics	የትግራይ ኃይሎች ማንሰራራትና በኢትዮጵያ ላይ ያስነሳው ጥያቄ	"የትግራይ አማፂያን ኃይሎች  በሺዎች የሚቆጠሩ ሰዎችን ከገደለውና በርካታ ሚሊዮኖችን ለምግብ እርዳታ ካጋለጠው የስምንት ወራት ጦርነት በኋላ የክልሉን ዋና ከተማ መቀለን መቆጣጠራቸው እንደ ትልቅ እርምጃ እየተቆጠረ ነው። ነገር ግን የትግራይ ኃይሎች መቀለን መቆጣጠር የጦርነቱን አቅጣጫ ይቀይረው ይሆን? የኢትዮጵያ መንግሥት ወታደሮቹን ከወራት ጦርነት በኋላ ማስወጣቱን ተከትሎ የመቀለ መንገዶች በደስታ ታጅበው ታይተዋል። ጠቅላይ ሚኒስትር ዐቢይ አሕመድ መከላከያ ኃይሉ የወጣው መቀለ ከዚህ በኋላ ""የስበት ማዕከል"" ባለመሆኗ ነው ቢሉም ዘግይተው ደግሞ ወታደሮቹ የወጡት ተጨማሪ እልቂትን ለማስወገድ ነው ብለዋል። ""በጦርነቱ በጣም ወሳኝ የሆነ ለውጥ አይተናል"" ይላል የኢንተርናሽናል ክራይሲስ ግሩፕ ነባር ተንታኝ ዊሊያም ዳቪሰን። ""ይህ የሚያሳየው ምናልባትም የፌዴራል መንግሥቱ መቀለን መቆጣጠር እንዳቃተው አሊያም ደግሞ ከትግራይ መውጣት አስፈላጊው ውሳኔ መሆኑን ማመኑን ነው። የሕወሓት ኃይሎች ወሳኝ የሚባሉ የጦርነት አምባዎችን ድል መንሳታቸው ሳይረሳ"" ይላሉ ተንታኙ። የኢትዮጵያ መንግሥት ወታደሮቹ ከወጡ በኋላ በትግራይ ክልል የተናጠል የሰብዓዊ እርዳታ ተኩስ አቁም አውጇል። መንግሥት ይህ ያስፈለገው የእርሻ ወቅት በመሆኑና የእርዳታ ሥራዎችን ማከናወን ለማስቻል መሆኑን ጠቁሟል። ነገር ግን ከዚህ በኋላ የትግራይ ክልል ኃይሎች ጦርነታቸውን ቀጥለው ሽረን ጨምሮ በርካታ ከተሞችን ተቆጣጠረዋል። አሁን የትግራይ ክልል አማፂያን በዚህ ወራትን ባስቆጠረው ጦርነት የበላይነቱን የያዙ ይመስላል። ነገር ግን ወደፊት ምን ሊሆን ይችላል የሚለው ጊዜ የሚፈታው ነው። በአማራ ክልል በኩል ያለው ነገር ተንታኞች የኢትዮጵያ መሪ አሁን ትኩረታቸውን ወደ ምዕራባዊ ትግራይ አዙረው በትግራይ አማፂያንና በአማራ ክልል መካከል በሚኖረው ግጭት ላይ ያደርጋሉ ይላሉ። በአማራና በትግራይ ክልል መካከል ያለው የድንበር ግጭት እንደሚቀጥል ይጠረጠራል። የአማራ ክልል በሕወሓት የበላይነት ወቅት ተወስደውብኛል የሚላቸውን መሬቶች ለማሸነፍ ይታገላል። ""የአማራ ብልፅግና ማለት በገዢው የዐቢይ ፓርቲ ውስጥ ካሉ ሁለት ፈርጣማ ፓርቲዎች መካከል አንዱ ነው"" ይላሉ የፕሮቴክሽን ግሩፕ ኢንተርናሽናል ተንታኝ ኢያን ማክዴርሞት። ""ስለዚህ ይህ ማለት የአማራ ክልል ከትግራይ ክልል ክፍሎች የኔ መሬቶች ናቸው የሚላቸውን እንዲወስድ እርዳታ ሊያደርጉ አሊያም ግጭቱን ሊታገሱ ይችላሉ"" ይላሉ ተንታኙ። ዳቪሰን ደግሞ የፌዴራል መንግሥቱ ወደ አማራ ክልል ትኩረቱን ሊያደርግበት የሚችልበት ሌላኛው ምክንያት ክልሉ ከሱዳን ጋር ድንበር የሚጋራ በመሆኑ ነው ይላል። ተንታኙ አክሎ እንደሚለው ይህ የትግራይ ክልል ኃይሎች በሱዳን በኩል ዓለም አቀፍ የአቅርቦት መንገድ እንዳያገኙ ያደርጋል ይላል። የሞራል ድቀት አሁን ግልፅ ያልሆነው ነገር እንዴት የኢትዮጵያ ወታደር ባለፉት ስምንት ወራት ሊዳከም ቻለ የሚለው ነገር ነው። አማፂያኑ በወርሃ ሰኔ በከፈቱት ጥቃት በአስር ሺዎች የሚቆጠሩ የኢትዮጵያ ወታደሮችን ""ከአገልግሎት ውጭ"" እንዳደረጉ ይናገራሉ። ነገር ግን ይህን ሲሉ ወታደሮቹ ተገድለዋል አሊያም የጦርነት እሥረኛ ሆነው ተማርከዋል የሚለውን ግልፅ አላደረጉም። ቢሆንም የኢትዮጵያ መከላከያ ሠራዊት ላይ የደረሰው ጥቃት ቀላል የሚባል አይመስልም። የቦስተን ዎርልድ ፒስ ፋውንዴሽን ኃላፊ የሆኑት አሌክስ ደ ዋል፤ የኢትዮጵያ መከላከያ ሠራዊት 20 ክፍለ ጦር የያዘ ሲሆን ሰባቱ ክፍለ ጦር ሙሉ በሙሉ ወድሟል ሶስት ክፍለ ጦር ደግሞ ተበታትኗል ይላሉ። ነገር ግን ሌሎች ተንታኞች የኢትዮጵያ መከላከያ ሠራዊት ላይ የደረሰው ጥቃትን ለመረዳት እጅግ አዳጋች ነው ይላሉ። ""ይህ የሚሊዮን ዶላር ጥያቄ ነው"" የሚለው ዳቪሰን ""መሬት ያለውን እውነታ ለመረዳት ቢያዳግትም ጦሩ ላይ የደረሰው ጥቃት የሚያሳስብ ነው። በጣም ከበድ ያለ የሞራል ሽንፈት ግን ደርሷል"" ሲል ያክላል። ""ከዚህ ቀደም በቀጣናው በጣም የተከበረ የሰላም አስከባሪ ተደርጎ የሚታየው ጦር አሁን ላይ የተዳከመ ይመስላል"" ባይ ነው ተንታኙ። እርግጠኛ ሆኖ መናገር የሚቻለው ነገር ይህ ጦርነት ኢትዮጵያን ከበድ ያለ የፋይናንስ (ገንዘብ) ጉዳት እንዳስከተለባት ነው። ጠቅላይ ሚኒስትር ዐቢይ በትግራይ ክልል ባለው ጦርነት የኢትዮጵያ መንግሥት ከመቶ ቢሊዮን ብር በላይ አሊያም 2.3 ቢሊዮን ዶላር አውጥቷል ብለዋል። ይህ በመልሶ ማገገምና በምግብ እርዳታ ላይ የወጣው ወጭ የሃገሪቱን ዓመታዊ በጀት 20 በመቶ የሚሸፍን ነው። ከዓለም አቀፍ ማሕበረሰብ የሚደርሰው ጫና የጠቅላይ ሚኒስትር ዐቢይ ቀጣይ እርምጃዎች ለወራት ጦርነቱ እንዳሳሰበው ሲናገር በነበረው የዓለም አቀፉ ማሕበረሰብ በንቃት የሚታዩ ነው የሚሆነው። የፌዴራል መንግሥቱ ከመቀለ ከተማ ከወጣ በኋላ በትግራይ ክልል የኤልክትሪክ ኃይልና የመገናኛ መስመሮችን አቋርጧል ተብሎ እየተተቸ ይገኛል። የኤሌክትሪክ ኃይል መቋረጥ በክልሉ ያሉ ሆስፒታሎች በጄኔሬተር ኃይል እንዲንቀሳቀሱ አድርጓል ሲል የዓለም ቀይ መስቀል ኮሚቴ ይናገራል። ""ይህ የሰብዓዊ እርዳታ ተኩስ አቁም  ሊሆን አይችልም፤ እንደውም የሰዓብዊ እርዳታውን ሊያደናቅፍ የሚችል ነው"" ይላል ዳቪሰን። ""የኢትዮጵያ ፖሊሲ የሚመስለው አሁን ከተሸሸገበት የተመለሰው የቀድሞው የትግራይ አስተዳደር ትግራይን እንዳያስተዳድር ሁኔታዎችን ማበላሸት ነው። ይህ ሁኔታ ደግሞ ለሰላማዊው ማሕበረሰብ ቀጣይ አደጋ ነው።"" የባይደን አገዛዝን ጨምሮ ኃያላን የሚባሉቱ ሃገራት በትግራይ ባለው ግጭት ምክንያት አዲስ አበባ ላይ ጫና እያሳደሩ ይገኛሉ። ዋሺንግተን እርዳታ ለሚያስፈልጋቸው ሚሊዮኖች የምግብና ሌሎች እርዳታ መንገድ ሊከፈት ይገባል ትላለች። ይህ ካልተሻሻለ ""ኢትዮጵያና ኤርትራ ተጨማሪ ቅጣት ሊጠብቃቸው ይችላል"" ሲሉ የዩናይትድ ስቴትስ ውጭ ጉዳይ መሥሪያ ቤት የአፍሪካ ጉዳዮች ረዳት ፀሐፊ ሮበርት ጎዴክ ተናግረዋል። አክለው ""በትግራይ ያለውን አሰቃቂ ሁኔታ እያየን ዝም አንልም"" ብለዋል። የኤርትራ ወታደሮች ሁኔታ የኤርትራ ወታደሮች ከኢትዮጵያ ሠራዊት ጎን ቆመው ከጦርነት መባቻ ጀምሮ ሲዋጉ ነበር። ነገር ግን ጦርነቱ ሁለቱም ሃገራት ካሰቡት በላይ ጊዜ ወስዷል። ""አሁንም ትልቁ ጥያቄ የኤርትራ ወታደሮች መቼ ነው የሚወጡት የሚለው ነው"" ይላሉ ደ ዋል። ማክዴርሞት እንደሚሉት ጦርነቱ በሁለቱ ሃገራት ግንኙነት ላይ ከፍተኛ ተፅዕኖ ያሳደረ ይመስላል። ""በአዲስና አስመራ መካከል ያለው ግንኙነት ሻክሯል"" ሲሉ ያክላሉ። ""የዐቢይ አስተዳደር የአማራ ኃይሎችን መግፋት እንደሌለበት ሁሉ ኤርትራንም መግፋት የለበትም። በዚህ ኦፕሬሽን ላይ ጉልህ ሚና ነበራቸውና።"" በአፍሪካ ቀንድ ለመሰል አለመረጋጋት አዲስ አይደለችም። ነገር ግን የኢትዮጵያ አለመረጋጋት ለቀጣናው ሌላ ቀውስ ሊያስከት እንደሚችል ስጋት አለ። እስካሁን ድረስ ጠቅላይ ሚኒስትር ዐቢይ ኃይል በእጃቸው አለ። ነገር ግን ይህን ኃይል ካጡት አደጋው ከፍተኛ ሊሆን ይችላል ይላል ዳቪሰን። ""የሃገሪቱ ሕልውና መናድ ይቅርና ሌላ ግጭት ከተነሳ ኢትዮጵያ በቀጣናው ካላት ድርሻ የተነሳ በጣም አደጋ ሊሆን ይችላል።"" ""ቢሆንም ይህ አደጋ የሚቀር አይመስልም። ነገር ግን የዚህ አደጋ ትርፍ በትኩረት ማሰብ ያስፈልጋል"" ባይ ነው ተንታኙ። ትግራይ - መሠረታዊ መረጃዎች"	https://www.bbc.com/amharic/news-57712383
health	ለሁለተኛ ጊዜ በኮቪድ-19 የተያዘው ከመጀመሪያው በባሰ በጠና ታመመ	አሜሪካ ውስጥ ለሁለተኛ ጊዜ በኮሮናቫይረስ የተያዘው ሰው፤ ከመጀመሪያው በባሰ ሁኔታ በጠና መታመሙን ሐኪሞች ተናገሩ። የ25 ዓመቱ ግለሰብ ከሳምባው በቂ ኦክስጅን ወደ ሰውነቱ መዘዋወር ስላልቻለ ሆስፒታል ገብቷል። በድጋሚ በቫይረሱ የመያዝ እድል አነስተኛ ሲሆን፤ ግለሰቡም እያገገመ ይገኛል። የኔቫዳ ነዋሪ የሆነው ግለሰብ በተለየ ሁኔታ ለኮቪድ-19 ተጋላጭ የሚያደርገው ህመም ወይም በሽታ የመቋቋም ኃይል ውስንንነት የለበትም። ግለሰቡ ከመጋቢት እስከ ሰኔ ድረስ ያሳየው የበሽታው ምልክቶች ቀጣዮቹ ናቸው፦ ሳይንቲስቶች እንደሚሉት ግለሰቡ ሁለት ጊዜ በቫይረሱ ተይዟል። መጀመሪያ የያዘው ቫይረስ ተደብቆ በድጋሚ አላገረሸበትም። የሁለቱ ቫይረሶች የዘረ መል ቅንጣት የተለያየ ነው። በኔቫዳ ዩኒቨርስቲ መመህር የሆኑት ዶ/ር ማርክ ፓንዶሪ “ቀደም ያለ ኢንፌክሽን ለሁለተኛ ጊዜ በበሽታው ከመያዝ እንደማያድን ግኝታችን ይጠቁማል። ለሁለተኛ ጊዜ በቫይረሱ የመያዝ እድል መኖሩ በሽታን ስለመከላከል አቅም ያለንን አመለካከት ይለውጣል” ብለዋል። ከበሽታው ያገገሙ ሰዎች የአፍና አፍንጫ መሸፈኛ ማድረግ፣ እጃቸውን አዘውትረው መታጠብ እና አካላዊ ርቀት መጠበቅ እንዳለባቸውም ዶክተሩ መክረዋል። ሁሉም ሰው በሽታውን የመከላከል አቅም ያዳብራል? መጠነኛ ምልክት ያሳዩ ሰዎች በሽታውን መከላከል ይችላሉ? በሽታውን የመከላከል አቅም ለምን ያህል ጊዜ ይቆያል? የሚሉት ገና መልስ ያልተገኘላቸው ጥያቄዎች ናቸው። በሽታው በጊዜ ሂደት የሚያሳድርብንን ተጽዕኖ ለመረዳት እንዲሁም ክትባት ለማግኘትም እነዚህን ጥያቄዎች መመለስ ያሻል። እስካሁን በቫይረሱ ከተያዙ ከ37 ሚሊዮን በላይ ሰዎች ዳግመኛ በሽታው የያዛቸው እጅግ ጥቂቶቹ ናቸው። ከሆንግ ኮንግ፣ ቤልጄም እና ኔዘርላንድ የተገኘ መረጃ እንደሚያሳየው፤ ለሁለተኛ ጊዜ በበሽታው የተያዙ ሰዎች ከመጀመሪያው በበለጠ አልታመሙም። ኢኳዶር ውስጥ ግን ከመጀሪያው በላቀ የታመመ ሰው ነበር። ሰውነት ቫይረሱን የመቋቋም አቅም ስለሚያዳብር ለሁለተኛ ጊዜ በሽታው ሲከሰት ቀለል ይላል የሚል መላ ምት ነበር። አሜሪካ ያለው ግለሰብ በሁለተኛው ዙር ለምን በሽታው እንደጠናበት አልታወቀም። ምናልባትም ከመጀመሪያው በላቀ ከፍተኛ መጠን ላለው ቫይረስ ተጋልጦ ሊሆን ይችላል። ለመጀመሪያው ቫይረስ የዳበረው በሽታ የመከላከል አቅም ሁለተኛውን ዙር ከባድ አድርጎት እንደሆነም ይገመታል። የኢስት አንጅሊያው ፕ/ር ፖል ሀንተር “በሁለቱ ህመም መካከል ያለው ጊዜ አጭር መሆኑና ሁለተኛው ዙር ከመጀመሪያው መባሱ አሳሳቢ ነው” ይላሉ። የአሜሪካውን ግልሰብ የተመለከተው ጥናት ምን ይጠቁማል? ለሚለው ምላሽ ለመስጠት ገና ነው ብለዋል ፕ/ር ፖል።	https://www.bbc.com/amharic/news-54527534
business	ታሊባን፡ የአፍጋኒስታን የባንክ ሥርዓት ሊንኮታኮት ከቋፍ ደርሷል ተባለ	"የአፍጋኒስታን የባንክ ሥርዓት ወደ መፍረስ ተቃርቧል ሲሉ አንድ የሃገሪቱ ባንክ ኃላፊ ለቢቢሲ ተናገሩ። የአፍጋኒስታን እስልምና ባንክ ዋና ሥራ አስፈፃሚ ሰይድ ሙሳ ካሌም አል-ፈላሂ እንዳሉት ደንበኞች በተደናገጡበት በዚህ ወቅት የሃገሪቱ የፋይናንስ ኢንዱስትሪ ""የህልውና ቀውስ"" ውስጥ ይገኛል። በካቡል ባለው ትርምስ ምክንያት ጊዜያዊ መቀመጫቸው ካደረጉበት ከዱባይ ""በአሁኑ ጊዜ ከፍተኛ ገንዘብ እየወጣ ነው"" ብለዋል። አክለውም ""ገንዘብ ማውጣት ብቻ እየተከናወነ ነው። አብዛኛዎቹ ባንኮች እየሠሩ አይደሉም። ሙሉ አገልግሎትም አይሰጡም"" ሲሉ ገልጸዋል። በነሐሴ ወር ታሊባን ሃገሪቱን ከመቆጣጠሩ በፊትም የአፍጋኒስታን ኢኮኖሚ ያልተረጋጋ ነበር። ኢኮኖሚው በከፍተኛ ሁኔታ በውጭ ዕርዳታ ላይ የተመሠረተ ነው። ከጠቅላላው የሀገር ውስጥ ምርት 40 በመቶ የሚሆነው ከዓለም አቀፍ ዕርዳታ የተገኘ መሆኑን የዓለም ባንክ ገልጿል። ታሊባን ሃገሪቱን ከተቆጣጠረ በኋላ ምዕራባውያኑ አፍጋኒስታን ከዓለም ባንክ እና ከዓለም አቀፉ የገንዘብ ድርጅት (አይኤምኤፍ) ጋር ሊያገኙ ይችሉ የነበሩትን ንብረቶች እና ገንዘብን አግደዋል። እንደ አል-ፈላሂ ከሆነ እገዳው ታሊባን ሌሎች የገንዘብ ምንጮችን እንዲያፈላልግ ያበረታታል ብለዋል። ""ቻይና እና ሩሲያ ጨምሮ ሌሎች ሃገሮችንም በጉጉት እየተጠባበቁ ነው።"" ""... በቅርቡም ይሁን ዘግይቶ በውይይት የሚሳካላቸው ይመስላል"" ብለዋል። ቻይና አፍጋኒስታንን እንደገና ለመገንባት እና ከታሊባን ጋር ለመሥራት ስላላት ፍላጎት ቀድሞውኑ አሳውቃለች። በቻይና መንግስት ቁጥጥር ስር ያለው ግሎባል ታይምስ ጋዜጣ በቅርቡ ""አፍጋኒስታንን በመገንባት ረገድ ትልቅ የትብብር አቅም አለ"" ያለ ሲሆን ቻይና በእርግጠኝነት ""መሪ"" መሆኗን ተናግሯል። ታሊባን የአፍጋኒስታንን የኢኮኖሚ ችግሮች ለማስተካከል ጫና እያደረበት ነው። የዋጋ ግሽበት እየናረ ሲሆን የአገሪቱ መገበያያ ገንዘብ አፍጋኒ የመግዛት አቅሙ እየቀነሰ ነው። ብዙዎች ሥራ ያጡ ሲሆን የገንዘብ እጥረት በመኖሩ ሰዎች ተስፋ ቆርጠዋል። በአፍጋኒስታን በየቀኑ በቂ ምግብ ያላቸው ቤተሰቦች አምስት በመቶዎቹ ብቻ ናቸው ሲል የተባበሩት መንግስታት የዓለም የምግብ ፕሮግራም አስጠንቅቋል። ጥናት ከተደረገባቸው ሰዎች መካከል ግማሾቹ ባለፉት ሁለት ሳምንታት ውስጥ ቢያንስ አንድ ጊዜ ምግብ እንዳለቀባቸው ተናግረዋል። ለአፍጋኒስታን ህልውና ሲባል ዓለም አቀፍ ገንዘብ እና የውጭ ዕርዳታ ማግኘት ቁልፍ ነው። ነገር ግን እንደ አሜሪካ ያሉ ሃገራት ከታሊባን ጋር ለመሥራት ፈቃደኞች ቢሆኑም የአገዛዙን የሴቶች ሰብዓዊ አያያዝ ጨምሮ በሌሎች ቅድመ ሁኔታዎች ላይ የተመሠረተ ነው። አል-ፈላሂ እንዳሉት ታሊባን ሴቶች ""ለጊዜው"" መሥራት እንደማይፈቀድላቸው ቢገልጽም በባንኩ የሚሠሩ ሴቶች ወደ ሥራ ገበታቸው እየተመለሱ ነው። ""በሴቶች መካከል ... ፍርሃት ነበር። ወደ ቢሮ አይመጡም ነበር። አሁን ግን ቀስ በቀስ ወደ ሥራ ገበታቸው መምጣት ጀመረዋል"" ብለዋል። የአል-ፈላሂ አስተያየት ከፓኪስታኑ ጠቅላይ ሚኒስትር ኢምራን ካን በቅርቡ ከሰጡት መግለጫም ጋር ይቀራረባል። ለቢቢሲ ቃለ ምልልስ በሰጡበት ወቅት ካን እንዳሉት ታሊባኖች ከዚህ ቀደም በስልጣን ላይ ከነበሩበት ወቅት ጋር ሲነጻጸር ለዓለም የበለጠ ዘመናዊ እና የተሻሻለ ገጽታ ለማሳየት እየሞከሩ ነው በማለት- የታሊባን 2.0 ዓይነት ሲሉ ገልጸዋል። ""በአሁኑ ወቅት የበለጠ ተለዋዋጭ እና በጣም ተባባሪ ናቸው።"" ካን ""ለጊዜው ምንም ጥብቅ ህጎችንን እና ደንቦችን አላስተላለፉም"" ብለዋል። የሴቶች እና የሰብአዊ መብት ተሟጋች ድርጅቶች ታሊባን በሚናገረው እና በመሬት ላይ ባለው እውነታ መካከል ትልቅ ልዩነት እንዳለ ጠቁመዋል። ብዙ ሴቶች እና ልጃገረዶች ወደ ትምህርት ቤት ወይም ሥራ እንዳይሄዱ ተከልክለዋል ሲሉም ያስረዳሉ።"	https://www.bbc.com/amharic/news-58716413
business	ከባድ ፍንዳታ ያጋጠመው የክሬሚያ ድልድይ በከፊል ተከፍቷል - ሩሲያ	"በከባድ ፍንዳታ የወደመው እና ከሩሲያ ወደ ክሬሚያ የሚወስደው ብቸኛ ድልድይ ከሰዓታት በኋላ አነስተኛ ቁጥር ያላቸው መኪኖችን ማስተናገድ  ቀጥሏል። በአውሮፓ ረዥሙ ድልድይ ላይ በደረሰው ፍንዳታ የሦስት ሰዎች ህይወት ማለፉን መርማሪዎች ተናግረዋል። ድልድዩ እአአ በ 2014 ሩሲያ ከዩክሬን ባሕረ ገብ መሬቱን የመውሰዷን ምልክት ተደርጎ ይታያል። ተጎጂዎቹ በአቅራቢያው ባለ መኪና ውስጥ እያሉ ሌላ መኪና መፈንዳቱን የሩሲያ ባለስልጣናት የተናገሩት። የነዳጅ ታንከሮች የተቃጠሉበት የድልድዩ የባቡር ሐዲድ ክፍልም እንደ ገና ተከፍቷል። የሩስያ የውጭ ጉዳይ ሚኒስቴር ቅዳሜ ምሽት ላይ ባሰራጨው ቪዲዮ መኪኖች ድልድዩን ሲጠቀሙ አሳይቷል። በ2018 የተከፈተው ድልድይ እና የባቡር ሃዲድ ሩሲያ ለዩክሬን ጦርነት የምትጠቀምበትን ሎጂስቲክ የምታገኝበት ቁልፍ መስመር ነው። የዩክሬን ፕሬዝዳንት ቮሎዲሚር ዜለንስኪ አማካሪ ማይካሂሎ ፖዶሊያክ የዩክሬን ኃላፊነት በቀጥታ ባይቀበሉም “ክሪሚያ፣ ድልድይ፣ መጀመሪያው” የሚሉ ቃላትን አስፍረዋል። ""ህገ ወጥ ነገር ሁሉ መወገድ አለበት። የተሰረቀው ነገር ሁሉ ወደ ዩክሬን መመለስ አለበት። በሩሲያ የተያዘው ነገር ሁሉ መባረር አለበት"" ብለዋል። የዩክሬን መከላከያ ሚኒስቴር የድልድዩን ፍንዳታ በሚያዝያ ወር ከሰጠመችው የሩስያዋ ሞስኮቫ የሚሳኤል መርከብ ጋር አነጻጽረዋታል። ""በዩክሬን ክሬሚያ ውስጥ የነበሩ ሁለት ታዋቂ የሩሲያ የታላቅነት ምልክቶች ወድመዋል። በቀጣይስ ምን አለ?"" ሲሉ በትዊተር ገጻቸው ላይ አስፍረዋል። የዩክሬን መንግስት በትዊተር ገጹ “ተቃጥሏል” ብሎ አስፍሯል። በፕሬዚዳንት ፑቲን የተከፈተውን ድልድይ በእሳት ሲቃጠል ማየት ያለውን ጠቀሜታ እና ምሳሌያዊነት ማጋነን ከባድ ነው። ክሬምሊን ድልድዩን ተጠቅማ ወታደራዊ መሣሪያዎችን፣ ጥይቶችን እና ወታደሮችን ከሩሲያ ወደ ደቡብ ዩክሬን የጦር አውድማዎች ታዘምታለች። የዩክሬን ባለስልጣናት ባህረ ሰላጤውን መልሰው ለመውሰድ ቃል ስለገቡ ይህ ትክክለኛ ዒላማ ነው ብለዋል ። ከፍተኛ የሩስያ ጦር ባለባት በክሬሚያ ላይ የሚደርስ ማንኛውም ጥቃት ለክሬምሊን ሌላ ትልቅ ውርደት ተደርጎ ይታያል። በተለይም በዩክሬናውያን ድልድዩ ይጠላል። የሩሲያው ፕሬዝዳንት ቭላድሚር ፑቲን 70ኛ ዓመት የልደት በዓላቸውን ባከበሩበት ቀን ድልድዩ በእሳት መያያዙን በማየታቸው በዩክሬን ያሉ የማህበራዊ ድርአምባዎች ተጠቃሚዎች በደስታ ተሞልተው ነበር ። በክሬሚያ የሚገኙ ባለስልጣናት በከፊል የተከፈተውን ድልድይ መጠቀም ለማይችሉ ከባድ ተሽከርካሪዎች መሸጋገሪያ መርከቦችን አዘጋጅተዋል። የሩሲያ ብሄራዊ የፀረ-ሽብርተኝነት ኮሚቴ “ዛሬ በታማን ባሕረ ገብ መሬት ላይ በሚገኘው የክሬሚያድልድይ አውራ ጎዳና ላይ በሚገኝ የጭነት መኪና ላይ ፍንዳታ ተፈጽሟል። ወደ  ክሬሚያ ባሕረ ገብ መሬት ይሄድ የነበረውን ባቡር ሰባት የነዳጅ ጋኖች በእሳት ጋይተዋል” ብሏል። ""የድልድዩ ሁለት አውራ ጎዳናዎችም በከፊል ወድመዋል።"" የክሬሚያ ፓርላማ አፈ-ጉባኤ ቭላድሚር ኮንስታንቲኖቭ ፍንዳታውን “የዩክሬን አጥፊዎች በመጨረሻም ደም የተቀባ እጃቸውን ወደ  ክሬሚያ ድልድይ ለማድረስ ችለዋል” ሲሉ ወቅሰዋል። የሩስያው ፕሬዝዳንት ቭላድሚር ፑቲን በድልድዩ ስለደረሰው ""ድንገተኛ አደጋ"" ገለጻ የተደረገላቸው ሲሆን ምርመራ እንዲደረግ ትዕዛዝ ሰጥተዋል ሲሉ የክሬምሊን ቃል አቀባይ ዲሚትሪ ፔስኮቭ ተናግረዋል። ምርመራም በመካሄድ ላይ ነው። 2.7 ቢሊየን ፓውንድ የፈጀው 19 ኪሎ ሜትር የሚረዝም ድልድይ የተከፈተው ሞስኮ ክሬሚያን በህገ-ወጥ መንገድ ወደ ራሷ ከቀላቀለች ከአራት ዓመታት በኋላ ነው። በሩሲያ መገናኛ ብዙሃን ""የክፍለ ዘመኑ ግንባታ"" ተብሎ ተወድሷል። የሩሲያ ባለስልጣናት ቀደም ሲል ከአየር፣ ከመሬት ወይም ከውሃ ላይ ጥቃቶች ስጋት በደንብ የተጠበቀ ነው ብለው ነበር። ድልድዩ ከዩክሬን ከወሰደው ግዛት ከ100 ማይል በላይ ይርቃል። አንድ የፍንዳታ ባለሙያ ለቢቢሲ እንደተናገሩት እሳቱ የተነሳው በሚሳኤል ምክንያት አይደለም። ""በመንገድ ላይ ግልጽ የሆነ ፍንዳታ/የመበታተን ጉዳት አለመኖሩ ከአየር የተተኮሰ መሳሪያ ጥቅም ላይ እንዳልዋለ ያሳያል"" ብለዋል። “በጥሩ ሁኔታ የታቀደ ጥቃት መንስኤ ሊሆን ይችላል” ሲሉም ተናግረዋል። ""በመኪና ድልድዩ እና በባቡር መስመር ላይ ፈንጂዎች በሬድዮ ትዕዛዝ በአንድ ጊዜ ጥቅም ላይ ውለዋል ብዬ እጠራጠራለሁ"" ሲሉ አክለዋል። ኪዬቭ በዚህ ግጭት ጥሩ መነሳሳት ላይ ትገኛለች።  ሰራዊቱ ሰፊ ቦታዎችን ያስመለሰ ሲሆን የሩሲያ ወታደሮች ለረዥም ጊዜ ከያዟቸው ቦታዎች ጭምር እየለቀቁ ነው። ሞስኮ የተመሰቃቀለ ወታደራዊ ቅስቀሳ ጀምራለች።  ይህም ሩሲያ ውስጥ ያልተለመደ የፀረ-ጦርነት ተቃውሞዎችን ሲያስነሳ በወታደራዊ ዕድሜ ክልል ያሉ ወንዶች ሃገር ለቀው እንዲወጡ አድርጓል። በሩሲያ የቴሌቪዥን አቅራቢዎች እና እንግዶች ስለ ሁኔታው ጥፋት እና ጨለማው እየጨመረ ስለመሆኑ እየተናገሩ ነው ። ጥቃቱ በዩክሬን ከተፈፀመ ክሬሚያን ዒላማ ያደረገችበት የመጀመሪያ ጥቃቷ አይሆንም። ባለፈው ወር በሩሲያ ሳኪ የጦር ሰፈር ላይ የደረሰውን ጥቃት ጨምሮ ዩክሬን በክሬሚያ በተከታታይ ለተፈጸሙ የአየር ጥቃት ኃላፊነቱን ወስዳለች።"	https://www.bbc.com/amharic/articles/cd1gdx1dvjeo
sports	የእንግሊዝ ፕሪሚየር ሊግ አሰልጣኞች በኮቪድ-19 ወረርሽኝ ዙሪያ ሊወያዩ ነው ተባለ	"ሐሙስ ዕለት የፕሪምየር ሊግ አሰልጣኞች ከኮቪድ-19 ወረርሽኝ ጋር በተያያዘ ውይይት እንደሚያደርጉ የሊቨርፑሉ አሰልጣኝ የርገን ክሎፕ አስታወቁ። በፕሪምየርሊ ሊጉ ሊደረጉ ከነበሩ 20 ጨዋታዎች መካከል ዘጠኙ ለሌላ ጊዜ የተላለፉ ሲሆን የሊጉ ክለቦች ሰኞ ዕለት ስብሰባ ካደረጉ በኋላ በበዓል ሰሞን ጨዋታዎች ላይ ለጊዜው ምንም አይነት ላለማድረግ ተስማምተዋል። ሊቨርፑል ትናንት ረቡዕ ምሽት በካራባዎ ዋንኛ ሌስተር ሲቲተን በፍጹም ቅጣት ምት በማሸነፍ ወደ ቀጣዩ ዙር ያለፈ ሲሆን፣ አሰልጣኝ የርገን ክሎፕ ከአርሰናል ጋር የሚኖራቸው የግማሽ ፍጻሜ ጨዋታ በደርሶ መልስ ከሚሆን በአንድ ጨዋታ ቢወሰን ምርጫቸው እንደሆነ ገልጸዋል። ""እንደሚመስለኝ አንድ ጨዋታ ብቻ ቢደረግ ጥሩ ይሆናል። ነገር ግን እንደሚታወቀው የእኔ ሃሳብ በመሆኑ ብዙም ተቀባይነት ላይኖረው ይችላል'' ብለዋል። ""ሁለት ጨዋታዎች የሚደረጉ ከሆነ ተጫዋቾቼ ሁለት ጊዜ ሊጫወቱ ነው ማለት ነው። ነገር ግን ፍልሚያው በአንድ ጨዋታ ቢወሰን መልካም ነበር።'' ሊቨርፑል ትናንት ምሽት በነበረው ጨዋታ በሌስተር ሲቲ 3 ለ1 እየተመራ የነበረ ቢሆንም ከኋላ ተነስቶ ሁለት ግቦችን በማስቆጠር አቻ ለመሆን ችሏል። ጨዋታው በዚያ ውጤት መጠናቀቁን ተከትሎ ሊቨርፑል በፍጹም ቅጣት ምት 5 ለ 4 በሆነ ውጤት ማሸነፍ ችሏል። ይህን ተከትሎም ሊቨርፑል በግማሽ ፍጻሜው ጥር ወር ላይ ከአርሰናል ጋር የሚጫወት ይሆናል። ቀደም ብሎ ደግሞ የሊቨርፑሉ አምበል ጆርዳን ሄንደርሰን ከቢቢሲ ስፖርት ጋር ባደረገው ቆይታ ""ማንም ሰው ስለ ተጨዋቾች ደኅንነት አያስብም'' ብሎ ነበር። ""ስለተጫዋቾች ደኅንነት የምናገረው አሁን ብቻ አይደለም፤ ላለፉት ስድስት ዓመታት በሙሉ የተጫዋቾች ደኅንነት ትኩረት ሊሰጠው እንደሚገባ ሳሳስብ ነበር'' ብሏል። ""የእኔ አስተያየት እንደ ጠቃሚ ነገር ቢቆጠር ኖሮ በተደጋጋሚ እናገር ነበር። ነገር ግን እንደዚያ አይሰራም። ብቸኛው ማድረግ የምችለው ነገር ቢኖር ሰዎች እንዲነገጋገሩበት ማድረግ ነው።"" ትናንት ምሽት በካራባዎ ዋንጫ ዌስት ሃምን 2 ለ 1 ያሸነፈው ቶተንሀም አሰልጣኝ አንቶኒዮ ኮንቴም ቢሆኑ ተመሳሳይ አቋም እንዳላቸው አስታውቀዋል። ""ከሁለት ጨዋታዎች ይልቅ ውጤቱ በአንድ ጨዋታ ቢወሰን እመርጣለው። በተለይ ደግሞ አሁን ላይ ከምንኖርበት ሁኔታ አንጻር ጠቃሚ ይሆናል።"" በሌላ በኩል ደግሞ የሌስተር ሲቲው አሰልጣኝ ብሬንዳን ሮጀርስ ቡድኖች በፕሪምየር ሊጉ እስከ 5 ተጫዋቾችን መቀየር እንዲችሉ በድጋሚ ሊፈቀድ ይገባል ብለዋል።"	https://www.bbc.com/amharic/news-59765917
health	ኢትዮጵያ የጤናማ አመጋገብ መመሪያን ይፋ ልታደርግ ነው	"በኢትዮጵያ የጤናማ አመጋገብ መመሪያ [dietary guideline] ከአንድ ወይም ከሁለት ወር በኋላ ይፋ እንደሚሆን በኢትዮጵያ ህብረተሰብ ጤና ኢኒስቲትዩት የምግብ ስርዓት እና ስነ ምግብ ምርምር ዳይሬክተሩ ዶ/ር ማስረሻ ተሰማ ለቢቢሲ ገለጹ። ሃላፊው ለሶስት ዓመታት ሲዘጋጅ የቆየው የጤናማ አመጋገብ መመሪያ ወደ መጠናቀቁ መደረሱን ገልጸው በጤና ሚኒስቴር እና በሌሎች ሚኒንስቴር መስሪያ ቤቶች የተዘጋጀ መሆኑን ጠቁመዋል። ዶ/ር ማስረሻ የመመሪያውን አስፈላጊነት ሲገልጹ ""ህብረተሰቡ በኢትዮጵያ ውስጥ  ምንድን ነው መብላት ያለብኝ? በሚል ብዙ ሰው ይጠይቃል የተማረም ያልተማረም ሰው ስለዚህ ይህንን በዘላቂነት ለመመለስ"" የተዘጋጀ መሆኑን አስረድተዋል። መመሪያው ለማዘጋጀት 'ሰፊ ጥናት' እንደተደረገበትም ገልጸዋል። እድሜያቸው ከሁለት ዓመት በላይ ለሆኑ ሰዎች የተዘጋጀ ሲሆን ምን አይነት ምግቦች እና አመጋገቦች ለጤናማ ህይወት እንደሚረዳ የሚያመላክት ነው ብለዋል። በተጨማሪም በተለያዩ ማህበራዊና ኢኮኖሚያዊ  ሁኔታዎችን እንዲሁም በሀገሪቱ ዙሪያ ያሉ ባህላዊ እሴቶችን ታሳቢ አድርጎ የተዘጋጀ ነው ሲሉ አክለዋል። ጤናማ የአመጋገብ መመሪያ ምንድን ነው? እንደ ዓለም ምግብ እና እርሻ ድርጅት ትርጓሜ ጤናማ የአመጋገብ መመሪያ በሀገራት ውስጥ ጤናማ የአመጋገብ እና የኑሮ ዘይቤም ለመገንባት የሚወጡ ናቸው። በውስጣቸውም ከስነ ምግብ አኳያ ጠቃሚ የሆኑ ምግቦችን እና አመጋገቦችን በተለያዩ የእድሜ ክልል ለሚገኙ ዜጎቻቸው በምክረ ሃሳብ መልክ የሚያቀርቡበት ነው። በተጨማሪም እርሻና የምግብ ዝግጅትን በተመለከተ የሚያትት ነው። በሌላ በኩል ጤናን ለማጎልበት እና አሳሳቢ በሽታዎችን ለመከላከል የሚረዱ ንጥረ ነገርን ያዘሉ ምግቦች የአመጋገብ ዘይቤዎች ላይ ምክር ሃሳብ ይሰጣሉ። እንደ ድርጅቱ መረጃ በዓለም ከአንድ መቶ በላይ ሀገራት የጤናማ አመጋገብ መመሪያ አላቸው። በአፍሪካ ሰባት ሀገራት ይህ መመሪያ ያላቸው ሲሆን ከሌሎች አህጉራት አንጻር ዝቅተኛው ነው። በአህጉሪቱ ኬንያ፣ ደቡብ አፍሪካ፣ ሲሼልስ፣ ናይጄሪያ፣ ቤኒን፣ ናሚቢያና ሴራሊዮን የአመጋገብ መመሪያ አላቸው። ከሁለት ወር በታች በሆነ ጊዜ የጤናማ አመጋገብ መመሪያን ይፋ ለማድረግ ያቀደችው ኢትዮጵያ 8ኛዋ የአፍሪካ ሀገር እንደምትሆን ይጠበቃል።"	https://www.bbc.com/amharic/news-60101546
health	በእስራኤል ጭንቅላታቸው ተጣብቆ የተወለዱ መንትዮች በቀዶ ህክምና ተለያዩ	"ጭንቅላታቸው ተጣብቆ የተወለዱ የአንድ ዓመት መንትዮች በእስራኤል ያልተለመደ በተባለለት ቀዶ ሕክምና ተለያይተው ለመጀመሪያ ጊዜ ለመተያየት በቁ። ባለፈው ሳምንት በቢርሼባ ከተማ በሶሮካ የሕክምና ማዕከል 12 ሰዓታት የፈጀውን ቀዶ ህክምና ለማከናወን የወራት ዝግጅት ተደርጓል። በደርዘን የሚቆጠሩ የእስራኤል እና የሌሎች ሃገራት ባለሙያዎች ተሳትፈውበታል። በስም ያልተጠቀሱት መንትያ እህትማማቾች ከህክምናው በኋላ በጥሩ ሁኔታ እያገገሙ ነው ተብሏል። ""በራሳቸው እየተነፈሱ እና እየተመገቡ ነው"" ሲሉ የሶሮካ የፕላስቲክ ቀዶ ሕክምና ክፍል ኃላፊ ኤልዳድ ሲልበርስተይን ለእሥራኤሉ ቻናል 12 ተናግረዋል። በዓለም ላይ 20 ጊዜ ብቻ የተደረገው ይህ መሰል ቀዶ ህክምና በእስራኤል ሲደረግ የመጀመሪያው ነው። ቀዶ ህክምናው ከመደረጉ ከወራት በፊት የሲሊኮን ከረጢቶች ወደ ጭንቅላታቸው ገብተው በጊዜ ሂደት ቆዳቸው እንዲለጠጥ ተደርጓል። የራስ ቅሎቹ እንደገና ከተሠሩ በኋላ ተጨማሪ ቆዳቸው የራስ ቅላቸውን እንዲሸፍን ጥቅም ላይ ውሏል። የመንትዮቹ የ 3ዲ ምናባዊ እውነታን የሚያሳይ ዝግጅት መደረጉንም የሶሮካ ዋና የነርቭ ቀዶ ህክምና ባለሙያ የሆኑት ሚኪ ጊዶን ተናግረዋል ። አክለውም ""ደስተኛ ያደረገን ሁሉም ነገር እንዳሰብነው መሆኑ ነው"" ብለዋል። ከአንድ ዓመት በፊት የተወለዱት ልጆች ወደፊት ሙሉ በሙሉ መደበኛ ሕይወት ይመራሉ ተብሎ ይጠበቃል።"	https://www.bbc.com/amharic/news-58459656
sports	ተአምረኛው ሜሲ በ 1000ኛ ጨዋታው ላይ ለአገሩ ግብ አስቆጠረ	ሜሲ የሁለት ግዜ የአለም ዋንጫ ሻምፒዮን የሆነችው አገሩ አርጀንቲና አውትራሊያን በመርታት ወደ ሩብ ፍጻሜ ባለፈችበት ብሎም ለእርሱ 1000 ኛ ጨዋታው ላይ ግብ በማስቆጠር ታሪክ ሰርቷል። ለፓሪስ ሴንት ጀርመን የሚጫወተው ሜሲ አስደናቂ አጨራረስ በማሳየት በመጀመሪያው ግማሽ ሰአት ጭንቀት ውስጥ ገብተው የነበሩትን የአገሩን ደጋፊዎች ያስፈነጠዘ ግብ አስቆጥሯል። ግቡ ለሜሲ 789ኛ ሲሆን ከዚህ ውስጥም 94ቱን ለአርጀንቲና ነበር ያስቆጠራቸው። ሜሲ በኳታሩ የአለም ዋንጫም የከፍተኛ ግብ አስቆጣሪነቱን ቦታ ለመጋራት ያስቻለውን ግብ ነበር ያስቆጠረው። አውስትራሊያ በመጀመሪየው 35 ደቂቃ አርጀንቲናን ብታርበደብድም በመጨረሻ የጨዋታ የበላይነት ተወስዶባታል። ስታዲየሙም ሜሲ ኳስ በመታ ቁጥር በጉጉት ይንቀጠቀጥ ነበር። ተአምረኛው ሜሲ የምንግዜም ምርጡ ተጫዋች መባሉን በማስመስከር በአገሩ ማሊያ ታጅቦ አስደናቂ ጎል አስቆጥሯል።	https://www.bbc.com/amharic/articles/c72q040q43no
sports	ቤርሙዳ የመጀመሪያ ወርቅ ስታገኝ ናኦሚ ኦሳካ ከኦሊምፒኩ በጊዜ ተሰናበተች	"63,000 ህዝብ ብቻ የሚኖርባት ቤርሙዳ በፍሎራ ደፊ አማካይነት በቶኪዮ ኦሊምፒክ የትሪያትሎን አሸናፊ በመሆን የወርቅ ሜዳሊያ ያገኘች ትንሿ ግዛት ሆናለች። የ33 ዓመቷ ተወዳዳሪ ለአራተኛ ጊዜ በተሳተፈችበት ኦሊምፒክ 56 ሴት ተወዳዳሪዎችን በመቅደም አንድ ሰዓት ከ55 ደቂቃ ከ 36 ሰከንድ በመግባት አሸንፋለች። የትሪያትሎን ውድድር የውሃ ዋና፣ የሳይክል እና የረዥም ርቀት ሩጫ ውድድርን አጣምሮ የያዘ ፈታኝ ውድድር ነው። ቤርሙዳ እአአ በ 1976 ቦክሰኛው ክላረንስ ሂል በበጋ የኦሊምፒክ የነሐስ ሜዳሊያ በማግኘት አነስተኛ የሕዝብ ብዛት ያላት አገር በመሆን ሪኮርዱን ቀደም ብላ ይዛ ነበር።  አሁን ግን ሜዳሊያው ወደ ወርቅ ከፍ ብሏል። ""ለአምስት ዓመታት ለኦሊምፒክ አሸናፊነት በጭራሽ አልታጨሁም ነበር። በእርግጥ አሁን ሁሉንም ነገር ዋጋ እንዲሰጠው አድርጎታል"" ብላለች ደፊ። ""ቤርሙዳ በሙሉ እየተደሰተ ነው ብዬ አስባለሁ። ይህ ለእኔ ልዩ የሚያደርገው ነገር ነው። ይህ የእኔ ህልም ነበር ግን ደግሞ ከእኔ እንደሚበልጥም አውቃለሁ"" ስትል ሃሳቧን ገልጻለች። ጃፓናዊቷ የሜዳ ቴኒስ ኮከብ ናኦሚ ኦሳካ በአገሯ ከሚካሄደው የኦሊምፒክ ውድድር በቼኳ ማርኬታ ቮንድሩሶቫ ተሸንፋ በመሰናበት አስደንጋጭ ውጤት አስመዝግባለች። የ23 ዓመቷ ኦሳካ በጃፓን ዋና ከተማ ቶኪዮ የሚደረገው ውድድር መገለጫ የተደረገች ሲሆን ባለፈው ሳምንት ውድድሩ ሲከፈት የመክፈቻ ሥነ ሥርዓቱን የኦሊምፒክ ችቦን በማብራት የማስጀመር ክብር አግኝታ ነበር። የአራት ጊዜ ግራንድ ስላም ሻምፒዮኗ በሦስተኛው ዙር ውድድር በዓለም ቁጥር 42ተኛዋ የሜዳ ቴኒስ 2 ለ 0 በሆነ ውጤት ተሸንፋ ሜዳሊያ ማግኘት ሳትችል ቀርታለች። ""እንደማስበው ምናልባት ከዚህ በፊት በኦሊምፒክ ስላልተካፈልኩ እና የመጀመሪያው ዓመት ስለሆነ ትንሽ ጫና ስለነበረ ነው"" ስትል ናኦሚ ኦሳካ ተናግራለች።"	https://www.bbc.com/amharic/news-57967523
business	ኤርትራ የአፍሪካ ነጻ የንግድ ቀጠናን ያልፈረመች ብቸኛዋ ሃገር ሆነች	የአፍሪካ የምጣኔ ሃብት ኃያል ሃገር ባለቤት ናይጄሪያ የአፍሪካ ነጻ የንግድ ቀጠና ስምምነትን ፈረመች። ይህም ኤርትራን ስምምነቱን ያልፈረመች ብቸኛዋ አፍሪካዊት ሃገር አድርጓታል። የናይጄሪያው ፕሬዝደንት ሙሃመዱ ቡሃሪ በኒጄር በተካሄደው የአፍሪካ ህብረት ስብሰባ ላይ ፊርማቸውን አኑረዋል። ነጻ የንግድ ቀጠናው ስምምነት ዓላማ በአባል ሃገራት መካከል በሚደረጉ የንግድ ልውውጦች ላይ ታሪፍን በማስቀረት አፍሪካውያን ሃገራት እርስ በእርሳቸው የንግድ ልውውጥ እንዲያደርጉ ለማበረታታት ያሰበ ነው ተብሏል። ይህ ስምምነት ወደ ሥራ የሚገባበት ቀን ለጊዜው አልተወሰነም። በአሁኑ ወቅት አፍሪካውን ሃገራት ምርት እና አገልግሎታቸውን እርስ በእርስ የሚነግዱት 16 በመቶ ብቻ ሲሆን አውሮፓውያን ሃገራት ግን ከሚያመርቱት ምርት እና አገልግሎት 65 በመቶ የሚሆነውን ለተቀረው አውሮፓ ሃገር ይሸጣሉ። የአፍሪካ ህብረት የአፍሪካ አህጉር ነጻ የንግድ ቀጠና ስምምነትን ተግባር ላይ ማዋል፤ እአአ በ2022 ላይ በአፍሪካ ሃገራት መካከል የሚደረገውን የንግድ ለውውጥ በ60 በመቶ ከፍ ያደርገዋል ሲል ግምቱን ያስቀምጣል። • እውን የአፍሪካ ነፃ የንግድ ቀጣና ለኢትዮጵያ ይጠቅማል? • የአሜሪካና ቻይና የንግድ ጦርነት ዓለምን ሊያደኽይ ይችላል • ህንድ አሜሪካን ይጎዳል የተባለ የንግድ ታሪፍ ልታስተዋውቅ ነው በተጨማሪም ስምምነቱ በዓለማችን ትልቁን ነጻ የንግድ ቀጠናን ይፈጥራል ተብሎለታል። የአፍሪካ ግዙፍ መጣኔ ሃብት ባለቤት ናይጄሪያ የነጻ ንግድ ቀጠና ስምምነት ላይ ፊርማዋን ማኖሯ የስምምነቱን ውጤታማነት ላይ ጉልህ አስተዋጽኦ ያበረክታል ሲሉ ባለሙያዎች አስተያየታቸውን ሰጥተዋል። ኤርትራ ለምን ብቻዋን ቀረች? ኤርትራ ከኢትዮጵያ ጋር በነበራት አለመግባባት እና በሌሎች ምክንያቶች በስምምነቱ ዙሪያ ውይይቶች ላይ ተሳታፊ ሳትሆን መቆየቷን የአፍሪካ ህብረት ኮሚሽን የንግድ እና ኢንዱስትሪ ኮሚሽነር አልበርት ሙቻንጋ ይናገራሉ። ኮሚሽነሩ ጨምረውም ኤርትራ ከኢትዮጵያ ጋር ሰላም ማውረዷን ተከትሎ በስምምነቱ ዙሪያ ከአፍሪካ ህብረት ጋር ለመወያየት ጥያቄ ማቅረቧን ተናግረዋል። ''በጊዜ ሂደት እነሱም የስምምነቱ አካል ይሆናሉ'' ብለዋል ኮሚሽነሩ።	https://www.bbc.com/amharic/news-48899946
business	ሶማሊያ ውስጥ ሚሊዮኖች ለረሃብ መጋለጣቸው ተነገረ	በዚህ ዓመት ሶማሊያን ባጋጠሟት ተፈጥሯዊ ችግሮች ምክንያት በሚሊዮኖች የሚቆጠር ሕዝቧ የሚያስፈልገውን ምግብ ሊያገኝ እንደማይችል ተነገረ። ሴቭ ዘ ችልድረን የተባለው ዓለም አቀፍ ግብረ ሰናይ ድርጅት እንዳለው የበረሃ አንበጣ ወረራ፣ የአየር ፀባይ ለውጥ እንዲሁም ከሚያስፈልገው አማካይ የዝናብ መጠን በታች መዝነብ በርካታ ሕዝብን ለችግር አጋልጦታል። በዚህም ሳቢያ በሶማሊያ የተለያዩ አካባቢዎች የሚኖሩ በሚሊዮኖች የሚቆጠሩ ሰዎች የሚያስፈልጋቸውን በቂ የምግብ ምርት እንደማያገኙ አመልክቷል። ሴቭ ዘ ችልድረን እንዳለው በዚህ ሳቢያም በምርት ወቅቱ በሶማሊያ ውስጥ የሚመረተው የሰብልና የአትክልት ምርት በ80 በመቶ ይቀንሳል ተብሎ ይጠበቃል። በተጨማሪም የሶማሊያ ዋነኛ ኢኮኖሚያዊ ገቢ ምንጭ የሆነው የቀንድ ከብት ሽያጭም በከፍተኛ ደረጃ እንደሚጎዳ ተነግሯል። በዚህም ሳቢያ ሶማሊያ ለሽያጭ የምታቀርባቸው የቁም እንስሳት ገቢም በ55 በመቶ ያሽቆለቁላል ተብሎ ተሰግቷል። ግብረ ሰናይ ድርጅቱ እንዳመለከተው በተከሰተው የምግብ እጥረት ምክንያት እናቶች ለልጆቻቸው በቀን አንድ ጊዜ ምግብ ለማቅረብ ተስፋ በሚያስቆረጥ ሁኔታ እየተቸገሩ ነው። በዚህም ሳቢያ አንዳንድ ህጻናት ከአሁኑ ተገቢውን ምግብ ባለማግኘታቸው ሳቢያ በጤናቸው ላይ ጉዳት እየታየ ነው። በተለያዩ ተፈጥሯዊ ክስተቶች ሳቢያ ለምግብ እጥረት የተጋለጡት ሶማሊያውያን ሁኔታ ቀስ በቀስ ወደ አደገኛ ሁኔታ እንዳይሄድ ስጋት ተፈጥሯል። ለዚህ ዓመት የተቀመጡት ግምቶች እንዳመለከቱት በደቡባዊ ሶማሊያ የሚኖሩ ድሃ ቤተሰቦች ከሚያመርቱት ውስጥ ለምግብነት ሊያገኙ የሚችሉት ምርት 15 በመቶ ብቻ እንደሚሆን ተነግሯል። ከዚህ ቀደም ተመሳሳይ አስቸጋሪ ሁኔታ በሚገጥማቸው ጊዜ ከምርታቸው ግማሽ ያህሉን አግኝተው የምግብ እጥረቱን ጊዜ ለማለፍ ይችሉ የነበረ ሲሆን የአሁኑ ግን የከፋ ነው ተብሏል። ሶማሊያ ከሦስት አስርት ዓመታት በላይ በእርስ በርስ ጦርነት ውስጥ የቆየች ሲሆን ይህም በመሰረተ ልማቶቿ ላይ ከባድ ውድመትን በማስከተሉ ተፈጥሯዊ ችግሮች ከሚያስከትሉት ጉዳት ጋር ተዳምሮ ሕዝቡ ላይ ከባድ ጫናን አስከትሏል። በተጨማሪም አልሻባብ የተባለው ታጣቂው ጽንፈኛ ቡድንም አገሪቱ ወደ መረጋጋት እንዳትመለስ ምክንያት ከመሆኑ በተጨማሪ በተለያዩ ጊዜያት በሚፈጽማቸው የሽብር ጥቃቶች በርካታ ሰላማዊ ሰዎች ይገደላሉ። በተባበሩት መንግሥታትና በአፍሪካ ሕብረት የሚደገፈው የሶማሊያ ማዕከላዊ መንግሥትም በውስጥ በተደጋጋሚ በሚያጋጥመው ፖለቲካዊ አለመረጋጋት ሳቢያ በውጥረት ውስጥ በመሆኑ የታጣቂ ቡድኑንና ተፈጥሯዊ ክስተቶችን በመቆጣጠር አገሪቱን ለማረጋጋት ፈተና ገጥሞት ቆይቷል።	https://www.bbc.com/amharic/news-56715602
politics	የአፍሪካ መሪዎች በዩኤስ-አፍሪካ ጉባኤ ላይ ለመሳተፍ ወደ ዋሽንግተን እያመሩ ነው	ነገ ማክሰኞ አሜሪካ በምታስተናግደው የዩኤስ-አፍሪካ ጉባኤ ላይ ለመሳተፍ የአፍሪካ መሪዎች ወደ ዋሽንግተን እያመሩ ነው። በፕሬዝዳንት ባይደን መሪነት በሚካሄደው ጉባኤ ላይ እንዲሳተፉ ከ54ቱ የአፍሪካ አገራት መሪዎች መካከል 49ኙ የተጋበዙ ሲሆን የአፍሪካ ኅብረት ኮሚሽን ሊቀመንበር ሙሳ ፋኪ ማሐማትም ይሳተፋሉ። ለሦስት ቀናት የሚካሄደው ጉባኤ ነገ ማክሰኞ ታኅሣሥ 04/2015 ዓ.ም. የሚጀመር ሲሆን፣ የፕሬዝዳንት ጆ ባይደን አስተዳደር የአፍሪካ አህጉርን ለመደገፍ ያለውን ቁርጠኝነት ለማሳየት ያለመ መሆኑን የጉባኤው አዘጋጆች ገልጸዋል። በጉባኤው ላይ እንዲገኙ ጥሪ የተደረገላቸው 49 የአፍሪካ አገራት መሪዎች እንደሚገኙ የሚጠበቅ ሲሆን፣ በዚህ ጉባኤ ለመታደም ያልተጋበዙት ማሊ፣ ጊኒ፣ ሱዳን እና ቡርኪና ፋሶ በተካሄደባቸው መፈንቅለ መንግሥት ምክንያት ከአፍሪካ ኅብረት በመታገዳቸው ነው። በተጨማሪም ከአሜሪካ ጋር ጥሩ ግንኙነት የሌላት ኤርትራም በጉባኤው እንድትሳተፍ አልተጋበዘችም። በርካታ የአፍሪካ አገራት መሪዎች በጉባኤው ላይ ለመሳተፍ ወደ አሜሪካ እያቀኑ ሲሆን፣ በኢትዮጵያ በኩል በጉባኤው ላይ ማን ተሳታፊ እንደሚሆን ይፋ አልሆነም። አንዳንዶች ርዕሰ ብሔሯ ፕሬዝዳንት ሳህለ ወርቅ ዘውዴ በጉባኤው ላይ እንደሚታደሙ ሲናገሩ፣ ሌሎች ደግሞ ጠቅላይ ሚኒስትር ዐቢይ ተሳታፊ ይሆናሉ እያሉ ነው። ነገር ግን ከጉባኤው አስተናጋጆችም ሆነ ከኢትዮጵያ መንግሥት አገሪቱን ወክሎ በዋሽንግተኑ የሦስት ቀን ስብሰባ ላይ እንደሚገኝ እስካሁን ያሳወቁት ነገር የለም። በዚህ ጉባኤ ላይ ከሚሳተፉት የአፍሪካ አገራት መሪዎች በተጨማሪ የአህጉሪቱ ግሉ ዘርፍ እና የዳያስፖራው ማኅበረሰብ አባላትም ይታደማሉ ተብሏል። ይህ ጉባኤ በአሜሪካ እና በአፍሪካ አገራት መካከል ያለውን የሁለዮትዮሽ እና የጋራ አህጉራዊ ግንኙነትና ትብብርን ለማጎልበት የታለመ መሆኑ ተነግሯል። በጉባኤው ላይ የአህጉሪቱ አገራት ከአሜሪካ ጋር ስለሚኖራቸው ሁለንተናዊ ግንኙነት በተጨማሪ አሳሳቢ እየሆነ በመጣው የአየር ንብረት ለውጥ ላይም ይነጋገራል ተብሏል። ከታኅሣሥ 04 አስከ 06/2015 ዓ.ም. ድረስ በሚካሄደው የዩኤስ-አፍሪካ ጉባኤ፣ አዲስ የምጣኔ ሀብታዊ ግንኙነትን ለመመስረት፣ የዴሞክራሲ እና የሰብአዊ መብት ጥበቃን ለማጎልበት፣ ሰላምና ደኅንነትን ለማስጠበቅ እንዲሁም የምግብ ዋስትና ተግዳሮቶችን ለመቅረፍ ያለመ መሆኑን ፕሬዝዳንት ባይደን ቀደም ሲል ተናግረው ነበር። እንዲህ አይነቱ በአሜሪካ እና በአፍሪካ ጉዳዮች ላይ ያተኮረ ጉባኤ ሲካሄድ ይህ ለሁለተኛ ጊዜ ነው። የመጀመሪያው ከስምንት ዓመት በፊት በፕሬዝዳንት ባራክ ኦባማ የሥልጣን ዘመን መካሄዱ ይታወሳል።	https://www.bbc.com/amharic/articles/cx8x1rpg3vjo
politics	ባይደን እና ፑቲን በስልክ ተወያዩ	"ፕሬዝደንት ጆ ባይደን ከሩሲያው አቻቸው ቭላድሚር ፑቲን ጋር በነበራቸው የመጀመሪያ የስልክ ጥሪ በምርጫ ላይ ተጽእኖ መፍጠር ዙሪያ ላይ ማስጠንቀቂያ ሰጡ። ሁለቱ መሪዎች በነበራቸው የመጀመሪያው የስልክ ውይይት በአሁኑ ወቅት በሩሲያ እየተካሄደ ስላለው መንግሥታዊ ተቃውሞ እና ስለ አሜሪካ-ሩሲያ ኒውክለር ስምምነት የተነሱ አጀንዳዎች እንደነበሩ የሩሲያ መንግሥት መግለጫ አመልክቷል። በመግለጫው እንደተገለጸው ሁለቱ መሪዎች ወደፊት ግንኙነታቸውን ለማስቀጠል ስለመስማማታቸው ተገልጿል። ጆ ባይደን ምክትል ፕሬዝደንት ሆነው ያገለገሉበት የኦባማ አስተዳድር፤ ክሬምሊን ክሬሚያን በኃይል ስትይዝ፣ ምስራቅ ዩክሬንን ስትወር እና በሶሪያ ጉዳይ ጣልቃ ስትገባ ማስቆም ባለመቻሉ ሲተች ቆይቷል። ""ፕሬዝደንት ባይደን የአሜሪካን ብሔራዊ ፍላጎት እንዲሁም ከሩሲያ ጋር ያላትን ግነኙነት ሊጎዳ በሚችል ነገር ላይ አስተዳደራቸው ጠንካራ አጸፋዊ እርምጃ እንደሚወስድ አስታውቀዋል"" ብሏል የባይደን አስተዳደር የሁለቱ አገራት መሪዎች ያደረጉትን ውይይት ተከትሎ ባወጣው መግለጫ። ውይይቱን በማስመልከት የሩሲያ ባለስልጣናት በበኩላቸው ""ሩሲያ እና አሜሪካ ግነኙነታቸውን ማሻሻላቸው የሁለቱም አገራት ብሔራዊ ጥቅም የመከበር ፍላጎትን ያሳካል፤ ሁለቱ መሪዎች ግነኙነትን አሻሽሎ ለማስቀጠል እንዲሁም ለዓለም ደህንነት እና መረጋጋት ያላቸው ልዩ ኃላፊነት ላይ ከመግባባት ደርሰዋል"" ይላል። በአጠቃላይ በሩሲያ እና አሜሪካ መሪዎች መካከል የነበረው የስልክ ውይይት ""ግለጽ"" ነበር ይላል የክሬምሊን መግለጫ። ሁለቱ አገራት በጦር ክምችታቸው ውስጥ በሚኖራቸው ሚሳኤል እና ሚሳኤል ማስተኮሻ ብዛት ላይ በኦባማ ዘመን ተደርሶ የነበረውን ስምምነት ዳግም ለማደስ መስማማታቸውም ተጠቅሷል። ፕሬዝደንት ትራምፕ ይህን ስምምነት ለማሰቀጠል ፍላጎት አልነበራቸውም። ባይደን ከክሬምሊን ጋር የተወያየቱ የአሜሪካ ሴኔት የአንቶኒ ብሊንከን የውጪ ጉዳይ ሚንስትርነት ሹመትን ባጸደቀበት ቀን ነው። አንቶኒ ብሊንከን ማይክ ፖምፔዮን እንዲተኩ በ78 ድጋፍ፣ በ22 ተቃውሞ ሹመታቸው ጸድቆላቸዋል። ባይደን ከሩሲያው መሪ ጋር ውይይት ካደረጉ  በኋላ በዋይት ሃውስ በመገኘት በአሜሪካ የአስተዳደር ስርዓት ውስጥ የዘር መድሎ ያስቀራሉ ያሏቸውን ውሳኔዎችን አስተላልፈዋል። ፕሬዝደንት ባይደን የፍትሕ ቢሮው የግል ኩባንያዎች የፌደራል ማረሚያ ቤቶችን እንዲያስተዳድሩ የገባውን ውል እንዲሻሽል ትዕዛዝ አስተላለፈዋል። ይህ በእንዲህ እንዳለ ምክትል ፕሬዝደንት ካማላ ሃሪስ የኮሮናቫይረስ ሁለተኛ ዙር ክትባት ወስደዋል። ካማላ በምርጫ ቅስቀሳቸው ወቅት በትራምፕ አስተዳደር ሥር ሊመረት የሚችል የኮቪድ ክትባት ውጤታማነት ላይ በሰጡት አስተያየት ተተችተው ነበር። ካማላ ሃሪስ የወሰዱት ሞደርና ሰራሹ ክትባት በትራምፕ አስተዳደር ለሕዝብ እንዲሰጥ ፍቃድ ያገኘ ክትባት ነው።"	https://www.bbc.com/amharic/55822126
sports	ወጣት ሴቶች የሚሰባሰቡበት የአዲስ አበባው የ'ስኬት ቦርድ' ተጫዋቾች ቡድን	እነዚህ ወጣት ኢትዮጵያውያን ሴቶች አዲስ አበባ ውስጥ ከተለያየ አካባቢዎች በመሰባሰብ 'ስኬት ቦርድ' በመጫወት ትርፍ ጊዜያቸውን ያሳልፋሉ። የቡድኑ አባላት ወጣቶችን ለተለያዩ ጎጂ ልማዶች ከሚዳርጉ ስፍራዎች በመራቅ በስፖርቱ ከመዝናናታቸው ባሻገር፣ በኅብረተሰቡ ውስጥ ስለሴቶች ያለውን የተዛባ አመለካከት ለመቀየር ጥረት እያደረጉ ነው። የቡድኑ አባላት በእዚህ ጨዋታ ውስጥ በመሳተፋቸው አካላዊና አዕምሯዊ ጤና አግኝተናል ይላሉ።	https://www.bbc.com/amharic/articles/cy9l0negz4eo
business	ኮቪድ-19 የለዋወጠው የዓለም ውድ ከተሞች ዝርዝር	ኮሮናቫይረስ አጠቃላዩን የዓለም ሁኔታ በመቀየር የምድራችን ውድ ከተሞች ዝርዝር ላይም ለውጥ አምጥቷል። አዲስ በወጣ ሪፖርት መሠረት የወቅቱ የዓለም ውድ ከተሞች ሆንግ ኮንግ፣ ዙሪክ እና ፓሪስ ሆነዋል። አምና ከሆንግ ኮንግ ጋር ተመሳሳይ ደረጃ ላይ የነበሩት ሲንጋፖር እና ኦሳካ ከዝርዝሩ ወርደዋል። 'ዘ ኢኮኖሚስት ኢንተለጀንስ ዩኒት' የተባለው ተቋም ነው ይህንን ዓመታዊ የከተሞች የኑሮ ሁኔታ የደረጃ ሰንጠረዥ ያወጣው። የተቋሙ ኃላፊ ኡፓሳና ደት እንዳሉት፤ ለወትሮው በሰንጠረዡ የመጀመሪያውን ደረጃ የሚይዙት የእስያ አገሮች በኮቪድ-19 ሳቢያ ወደ ታች ወርደዋል። በቻይና እና አሜሪካ መካከል ያለው ፍጥጫ መካረሩን ተከትሎ ብዙ የቻይና ከተሞች በዝርዝሩ ቀዳሚ ከሆኑት መካከል ተመዝግበዋል። የቻይና እና የአሜሪካ የቴክኖሎጂ ተቋሞች ፉክክር የተለያዩ ቁሳቁሶች ዋጋ እንዲንር ምንክንያትም ሆኗል። ባንኮክ በዝርዝሩ 20 ደረጃ ዝቅ ብላ፤ 46ኛ ውድ ከተማ ሆናለች። የተቋሙ ጥናት ያተኮረው ወደተለያዩ አገሮች ተጉዘው በድጋሚ ወደ ትውልድ አገራቸው የተመለሱ ሰዎች ላይ ነው። ይህንን የጥናት ውጤት የጉዞ እቅድ የሚያወጡ ሰዎች ወይም ድርጅቶች ይጠቀሙበታል። በአሜሪካ፣ አፍሪካ እና ምሥራቅ አውሮፓ ከተሞች ኑሮ ከአምና ዘንድሮ ረክሷል። በተቃራኒው በምዕራብ አውሮፓ አገሮች ንረት አሳይቷል። ከአስሩ ውድ ከተሞች አራቱ ምዕራብ አውሮፓ ውስጥ ይገኛሉ። ዙሪክ እና ፓሪስ በመጀመሪያ ደረጃ ሲቀመጡ፤ ጄኔቫ እና ኮፐንሀገን ሰባተኛ እና ዘጠነኛ ሆነዋል። ይህ የአውሮፓ ገንዘብ በአንጻራዊንት ጠንካራ እንደሆነ ይጠቁማል። በከተሞች መካከል የኑሮ ውድነት ውድድር ሲካሄድ ማነጻጸሪያው ኒው ዮርክ ናት። በከፍተኛ ደረጃ ለውጥ የታየው በኢራን መዲና ቴህራን ነው። ካለፈው ጊዜ 27 ደረጃ ከፍ ብላለች። የኑሮ ውድነት ያስከተለው አሜሪካ የጣለችው ማዕቀብ ነው። ተቋሙ ጥናቱን ሲሠራ መስከረም ላይ በ130 ከተሞች የነበረውን የ138 ቁሳቁሶችን ዋጋ አወዳድሯል። ጠቅለል ባለ ሁኔታ ሲታይ፤ ዋጋ የቀነሰ ቢሆንም እጅግ አስፈላጊ መገልገያዎች ተወደዋል። በወረርሽኙ ምክንያት በረራና ሌላም እንቅስቃሴ መገታቱ ለዋጋ ንረት ምክንያት ሆኗል። ዋጋቸው በጣም ከተወደደ ምርቶች መካከል ሲጋራ ይጠቀሳል። የኮምፒውተር ዋጋም ንሯል። በሌላ በኩል ልብስ ረክሷል።	https://www.bbc.com/amharic/news-54984434
sports	የኮሮናቫይረስ ክትባት አልወስድም ያሉት የእግር ኳስ አሰልጣኝ ከሥራ ተባረሩ	"በዋሽንግተን ስቴት ዩኒቨርስቲ የእግር ኳስ አሰልጣኝ የነበሩት ኒክ ሮሎቪች የኮሮናቫይረስ ክትባት አልወስድም በማለታቸው ከሥራ ተባረሩ። ታዋቂው አልጣኝ ኒክ በዩኒቨርስቲው ከፍተኛ ተከፋይ ነበሩ። እሳቸውን ጨምሮ አራት ተባባሪ አሰልጣኞችም የኮሮናቫይረስ ክትባት ለመውሰድ ፍቃደኛ ባለመሆናቸው ከሥራ ተሰናብተዋል። ዋሽንግተን ውስጥ የመንግሥት ተቀጣሪዎች ክትባቱን መውሰድ ግዴታቸው ነው። የማይከተቡ ሰዎች ከሥራ እንደሚባረሩም ተደንግጓል። የ42 ዓመቱ አሰልጣኝ ኒክ በዓመት 3.1 ሚሊዮን ዶላር ይከፈላቸው ነበር። ክትባቱን አልወስድም ያሉት 'ሐይማኖቴ አይፈቅድም' በሚል ምክንያት ነው። የዩኒቨርስቲው የአትሌቲክስ ዳይሬክተር ፓት ቻን እንዳሉት ሐይማኖትን ሰበብ አድርጎ ክትባት አለመከተብ የተከለከለ ነው። የአሰልጣኙ መባረር የእግር ኳስ ቡድኑን ቢጎዳም ""ቅድሚያ የምንሰጠው ለተጫዋቾቹ ጤና ነው"" ብለዋል። ዴሞክራቱ የዋሽንግተን አገረ ገዢ ጄይ ኢንሲል ባለፈው ነሐሴ ላይ ነበር የኮሮናቫይረስ ክትባትን ለመንግሥት ተቀጣሪዎች ግዴታ ያደረጉት። አሰልጣኙ ግን በተቀመጠላቸው ቀነ ገደብ ክትባቱን ሳይወስዱ ቀርተዋል። ""የግል ውሳኔዬ ነው። ማንኛውም አሰልጣኝ፣ ተማሪ ወይም አትሌት ክትባቱን በተመለከተ የሚወስደውን የግል ውሳኔ አከብራለሁ"" ሲሉ አስተያየት ሰጥተዋል። ኒክ ሮሎቪች ክትባት አልወስድም በማለት ሥራቸውን ያጡ ከፍተኛ እውቅና ያላቸው የመጀሪያው አሰልጣኝ ናቸው። ከዋሽንግተን ስቴት ዩኒቨርስቲ ሠራተኞች 90 በመቶው፣ ከተማሪዎች መካከል ደግሞ 97 በመቶው መከተባቸው ተገልጿል።"	https://www.bbc.com/amharic/news-58969552
politics	የኦሮሞ ነጻነት ሠራዊት በነቀምት ከተማ ከፍተኛ ተኩስ መክፈቱ ተሰማ	የኦሮሞ ነጻነት ሠራዊት በምዕራብ ኦሮሚያ ነቀምት ከተማ ዛሬ ማለዳ ጥቅምት 27፣ 2015 ዓ.ም ላይ ከፍተኛ ተኩስ መክፈቱ ተሰማ። ከአዲስ አበባ በ330 ኪሎሜትር ርቀት ላይ በምትገኘው እና በምዕራብ ኦሮሚያ ከሚገኙ ትላልቅ ከተሞች አንዷ በሆነችው ነቀምት ከተማ ከፍተኛ የተኩስ ድምጽ እየተሰማ መሆኑን ምንጮች ለቢቢሲ አረጋግጠዋል። በመንግሥት በሽብርተኝነት የተፈረጀውና መንግሥት ሸኔ ብሎ የሚጠራው የኦሮሞ ነጻነት ሰራዊት ታጣቂዎች ዛሬ ጠዋት ወደ ከተማዋ ገብተው በመንግሥት የጸጥታ ሃይሎች ላይ ተኩስ መክፈታቸውን ለደህንነታቸው ሲሉ ስማቸው እንዳይጠቀስ የፈለጉ ነዋሪ ለቢቢሲ ተናግረዋል። “ዛሬ (እሁድ)ጎህ ሲቀድ ማንም ሰው መንቀሳቀስ ሳይጀምር ወደ ከተማ ገቡ። በመሃል ከተማ ከፍተኛ የተኩስ ልውውጥ እየተካሄደ ነው። ቤታችን ውስጥ ተቀምጠን የተኩስ ድምጽ እየሰማን ነው” ብለዋል እኚሁ ነዋሪ የቢቢሲ ምንጮች  ተኩሱ በከተማዋ በሰፈረው ወታደራዊ ካምፕ አካባቢ እንደነበረም ገልጸዋል። አንድ ሌላ ነዋሪ በበኩሉ የሰው ህይወት ስለማለፉ እንዳልሰማ እና በከተማዋ እንቅስቃሴ እንደተገደበ ለቢቢሲ ገልጾ ታጣቂዎች ወደ ከተማዋ መግባታቸውንና ተኩስ መኖሩን ተናግሯል። ከመንግሥት በኩል ምንም አይነት መግለጫ ያልተሰጠ ሲሆን ቢቢሲ የከተማውን ከንቲባ እና የጸጥታ ባለስልጣናትን ለማግኘት ያደረገው ሙከራ አልተሳካም። የዛሬው በከተማዋ ተኩስ መከፈት የተሰማው መንግሥት በምዕራብ ወለጋ በምትገኘው ቢላ በተሰኘችው አነስተኛ ከተማ የገቡ የኦነግ ታጣቂዎች ላይ ያነጣጠረ የሰው አልባ አውሮፕላን ጥቃት መፈጸሙን ተከትሎ በርካታ ንፁሃን ዜጎች መገደላቸውን እማኞችና ተጎጂዎች ለቢቢሲ ከተናገሩ ከቀናት በኋላ ነው። በዚህ ሳምንት የኦሮሞ ነጻነት ሰራዊት ከሰባት በላይ የምዕራብ ወለጋ ወረዳዎችን መያዙን ገልጿል። መቀመጫውን በአሜሪካ ያደረገው የኦሮሞ ነጻነት ሰራዊት ቃለ አቀባይ ኦዳ ታርቢ ሰራዊታቸው ይህንን ዘመቻ እንደሚቀጥልበት እና በምዕራብ ኢትዮጵያ የሚገኙ የጦር ካምፖችን (ሰፈሮችን) ኢላማ ማድረጉንም ተናግረዋል። የኦሮሞ ነጻነት ሠራዊት ታጣቂዎች ተቆጣጥረዋቸዋል በተባሉ ቦታዎች ንብረት ማውደማቸውን ነዋሪዎች እና አንድ ስማቸው እንዳይጠቀስ የጠየቁ ባለሥልጣን ለቢቢሲ ተናግረዋል ለደኅንነታቸው ሲባል ስማቸው እንዳይጠቀስ የጠየቁ የአካባቢዎቹ ነዋሪዎች እና አንድ የዞኑ ባለሥልጣን እንዳሉት ከሆነ፣ መንግሥት ሸኔ ብሎ የሚጠራቸው ታጣቂ ቡድን አባላት መንዲ፣ ቂልጡ ካራ እና ለታ ሲቡ ተብለው የሚጠሩ ከተሞችን ተቆጣጥረዋል። በከተሞቹ የሚገኙ የመንግሥት ባለሥልጣናትም ገሚሱ በታጣቂዎቹ የታገቱ ሲሆን፣ የተቀሩት ደግሞ ሸሽተው ጫካመግባታቸውን ነዋሪዎች ለቢቢሲ ተናግረዋል። በቁጥር ያልተገለጹ የአካባቢዎቹ የመንግሥት ባለሥልጣናት መታገታቸውን ታጣቂዎቹ እራሳቸው አረጋግጠዋል። ይህን ተከትሎ ታጣቂዎቹ በተቆጣጠሯቸው እንደ ማንዲ ባሉ ከተሞች የሚገኙ ባንኮች ላይ ዘረፋ መፈጸማቸውን እንዲሁም የመንግሥት መሥሪያ ቤቶችን ደግሞ ማውደማቸውና መዝረፋቸው የተገለጸ ሲሆን ጦሩ ይህንን አልፈጸምኩም ብሏል። ኦዳ ተርቢ ቡድኑ በአካባቢው ያሉ የመንግሥት ጦር ካምፖችን ለመያዝ ዘመቻ እያካሄደ መሆኑን ይናገራሉ። ቃል አቀባዩ “በአካባቢው ያለውን የመንግሥት ጦር ሙሉ በሙሉ ማፍረስ ነው” ይበሉ እንጂ ታጣቂዎች ንብረት መዝረፋቸውን እና ማውደማቸውን ነዋሪዎች ይናገራሉ። ይሁን እንጂ ቃል አቀባዩ  ታጣቂዎቻቸው ይህንን አለመፈጸማቸውን አስረድተዋል።። “መምጣታችንን የፈሩ የካቢኔ አባላት እና የመንግሥት ወታደሮች ከዚያ ዘርፈው ወጡ። የአስተዳደር ቢሮዎች የጦር ካምፕ ሆነዋል። ባካሄድነው ጦርነት የጦር ካምፖቹን ስንይዝ ንብረት ወድሟል” ብለዋል። ቃል አቀባዩ ጨምረውም ታጣቂ ቡድኑ አንድ አካባቢን ሲይዝ አለመረጋጋት ሲፈጠር እድሉን በመጠቀም ዘረፋ የሚፈጽሙ ሰዎች አሉ ብለዋል። የኦሮሚያ ክልል መንግሥትም ባለፉት ዓመታት በርካታ የአካባቢ ባለሥልጣናት በታጣቂ ቡድኑ መገደላቸውን ሲገልጽ ቆይቷል። ባለፉት ጥቂት ዓመታት በ﻿ተለይ በምዕራብ ኦሮሚያ የተለያዩ አካባቢዎች የሚንቀሳቀሰውና በመንግሥት ሽብርተኛ ቡድን ተብሎ የተፈረጀው የኦሮሞ ነጻነት ግንባር፣ ተደጋጋሚ ጥቃቶችን በመፈጸም ይከሰሳል። ቡድኑ ቢያስተባብልም ነዋሪዎችና መንግሥት በመቶዎች ለሚቆጠሩ ሰላማዊ ነዋሪዎች ሞት ምክንያት ለሆኑ ጥቃቶች የኦሮሞ ነጻነት ሠራዊትን ተጠያቂ ያደርጋሉ።	https://www.bbc.com/amharic/articles/cgrqlld7e6do
politics	"""ወላይታን የጨቆነ ሥርዓት እንጂ ወላይታን የጨቆነ ብሔር የለም"""	"ጭቆናና በደል ወለደን ይላሉ። በወላይታ ሕዝብ ላይ የሚደርሰው ግፍ አንገሽግሾ ወደ ፖለቲካ ጎትቶ እንዳስገባቸው ይናገራሉ። ከተመሠረተ ገና ሁለት ዓመቱ ነው። አማኑኤል ሞጊሶ፤ የወላይታ ብሔራዊ ንቅናቄ (ወብን) ሊቀመንበርን በቁልፍ የወላይታ ሕዝብ ጥያቄዎችና ታሪካዊ ዳራዎች ዙርያ አወያይተናቸዋል። ብሶት ነው የወለደን የምትሉት ለምንድነው? የወላይታ ሕዝብ ከ13ኛው ክፍለ ዘመን ጀምሮ ለረዥም ዘመናት፣ እጅግ የረቀቀ ዲሞክራሲያዊ ሊባል የሚችል ንጉሣዊ ሥርዓትና ዘመናዊ አስተዳደር የነበረው ሕዝብ ነው። ይህ ሕዝብ ዘመናዊ ኢትዮጵያን በኃይል ከተቀላቀለ ጀምሮ ለኢትዮጵያ አንድነትም ሉአላዊነትም መስዋእትነትን የከፈለ ነው። የአገር ምሶሶ ሆኖ የዘለቀ ነው። ቢሆንም ለአገር ግንባታ ባበረከተው ልክ መጠቀም አልቻለም። የአበርክቶቱን ያህል ተጠቃሚ አለመሆኑ አንድ ገፊ ምክንያት ነው። በተለያዩ አካባቢዎች የወላይታ ተወላጆች ማንነታቸው ላይ ያነጣጠረ አካላዊ፣ ሥነ ልቦናዊና ቁሳቂ ጥቃቶች እየደረሰባቸው መሆኑን ስናይ ይሄ ይሄ ተደማምሮ ነው ወደ ትግል ያስገባን። ምን ያህል አባላት አሏችሁ? የአባላት ቁጥር አሁን ለመናገር ያዳግተኛል። ግን በየቀኑ በከፍተኛ ሁኔታ እየጨመረ ነው። እንደው አማካይ ቁጥር ሊሰጡኝ አይችሉም? ውይ በጣም ብዙ ነው። እንዳላሳስትህ። እጄ ላይ አስተማማኝ መረጃ አልያዝኩም። ግን የዛሬን ብቻ ብንወስድ እኔ አሁን ባለሁበት ወረዳ ራሱ ከመቶ በላይ አባላት ተመዝግበዋል። ዛሬ አሁን ማለቴ ነው። መቼስ እርስዎ ሊቀመንበር ኖት። በሪፖርትም በስብሰባም አባሎቻችሁ ስንት እንደደረሱ መጠቀሱ አይቀርብም ብዬ አስባለሁ። የሆነ ቁጥር ሊኖርዎ ይገባል። ግርድፍ 'ዳታ' ንገረኝ ካልከኝ ወደ ግማሽ ሚሊዮን አባላት ይኖሩናል። የተመዘገቡ፣ መዋጮ የሚያዋጡ 500ሺህ አባላት ነው አሉን ነው የሚሉኝ? አልበዛም? ከዚህም በላይ ነው። እንዲሁ ግምት ነው የሰጠኹህ። መታወቂያ የወሰዱ፣ ፎርም የሞሉ፣ ሕጋዊ አባሎቻችንን ነው የምልህ። ቅድም የወላይታ ታሪክ ተደፍጥጧል፣ በኢትዮጵያ ታሪክ ውስጥም  ተገቢው ቦታ አልተሰጠውም ሲሉኝ ነበር? የትኛው ታሪኩ ነው አልተነገረም የምትሉት? ከ12ኛው አጋማሽ ጀምሮ ወላይታ ራሱን የቻለ አገር (State) ነበር። ሦስት ሥርወ-መንግሥታት (Dynasty) ነበረው። በነገሥታት የሚመራ ሕዝብ ነበር። የራሱ የሆነ የምክር ቤት አወቃቀር ነበረው። የላይኛውና የታችኛው ምክር ቤት ተብሎ በእርከን የተከፋፈለ። አብዛኛው ሕዝብ እቃ በእቃ እየተለዋወጠ ንግድ በሚያካሄድበት ዘመን ወላይታ የራሱ የሆነ መገበያያ (Currency) ነበረው። ስሙም 'ማርጯ' የሚባል ነበር። ብረት ቀልጦ የሚሠራ መገበያያ ነው። የ 'አይረን ኤጅ' ሥልጣኔ (Iron Age Civilization) የምንለው ነው። ወላይታ በንግድ እስከ ሕንድ አገር ይገበያይ የነበረ ሕዝብ ነው። ግዛቱ እስከ ሸዋ፣ በደቡብ እስከ ኬንያ ቱርካና ሐይቅ ድረስ የነበረ ነው። እስከ ሕንድ ውቅያኖስ የሚዘልቅ የግዛት ቁጥጥር የነበረው ነው። ወላይታ የራሱን መብት በማስከበርም በጦር መሣሪያ ብዙ ርቀት የሄደ ሕዝብ ነበር። አቢሲኒያን ኢምፓየር በሚስፋፋበት ጊዜ አቢሲኒያዎች አብዛኛውን ቦታ ላይ በቀላሉ ሲቆጣጠሩ ወላይታ ላይ ለ7 ዓመት ነው ትግል የነበረው። ምን ያህል ጠንካራ አገር እንደነበረ ማየት ትችላለህ። እንዴት ነው ታዲያ ከዚህ ገናና ታሪክ ተነስቶ በዞን የታቀፈ ሕዝብ ለመሆን የበቃው? በዘመናዊ ኢትዮጵያ መፈጠር በኋላ በዚህ አገር የግዛት አንድነት እንጂ የሕዝቦች አንድነት ኖሮ አያውቅም። ይህ መሠረታዊ ሐሳብ ነው። በዚህ ሂደት ውስጥ የፊውዳል ሥርዓት መጣ። በዚህ ሥርዓት ከአቢሲኒያ ውጭ ያለው የደቡቡን ክፍል 75 ከመቶ ገባር ያደረገ ነበር። ሌላው ጭሰኛ ነው። ከቀን ወደ ቀን አንዱ አምርቶ ለሌላው እየሰጠ ለረዥም ዘመን የምርቱ ተጠቃሚ ባለመሆኑ ድህነት እየጨመረ መጣ። ማኅበረሰቡ ከአካባቢው ተፈናቀለ። ራሱን መመገብ አለመቻሉ የፈጠረው ነው። ይህ በለም መሬት ላይ የነበረ ታታሪ ሕዝብ በጭቆና ምክንያት ራሱን መመገብ ተስኖት ወደ ከተማ መፍለስ አስገደደው። ሥርዓታዊ ጭቆና ነበረ የምንለውም ለዚሁ ነው። የፊውዳሉ ሥርዓት ቀጥሎ ደርግ መጣ። ከዚያ ኢህአዴግ መጣ። ከዚያ ለውጥ ተባለና ደግሞ ቁጥር-2 ኢህአዴግ መጣ። በወላይታ ላይ የሚደርሰው ጭቆና ግን አልተገፈፈም። ሥርዓታዊ ጭቆና ነው በወላይታ ሕዝብ የደረሰበት የምንለው ለዚህ ነው። የመዋቅር ጭቆና ነው ያለው። ምንሊክ ኢትዮጵያን በአዲስ መልክ የመሥራቱን ፕሮጀክት እንዴት ነው የምትረዱት? የምንሊክ እንቅስቃሴ የኃይል ነበር። አንድ መሆን ክፋት የለውም። አንድ የሆንበት መንገድ ነው ክፋቱ። አብዛኛው ሰው ምንሊክ ኢትዮጵያን አንድ አድርገዋል ይላል። አንድ በማድረጉ፣ አንድ በመሆናችን ክፋት የለም። አንድ ከሆን በኋላ የሆነው ነው ክፋቱ። ባሕል እንዲጠፋ ተደረገ። ቋንቋ ተጨፈለቀ። እስከ ቅርብ ጊዜ ድረስ እኮ የደቡብ ሕዝቦች የራሳቸውን ቋንቋ ማውራት የሚያሸማቅቅ ነበር። ኢትዮጵያ 'ባሕለ ብዙህ' ናት። ነገር ግን ወደ ""አንድ ዓይነትነት"" ለማምጣት መሞከሩ ነው አደጋው። ስለዚህ ምንሊክ የግዛት አንድነት እንጂ የሕዝቦችን አንድነት አልፈጠሩም። የበላይና የበታችን ነው የፈጠሩት። ከዚያ በኋላ የመጣውም ሥርዓት ይህንኑ ነው ያስቀጠለው። ሁሉንን የምታንጸባርቅ ኢትዮጵያን ካልፈጠርን ደግሞ የሕዝቦች አንድነት ሊመጣ አይችልም። በፍጹም። ትግሉም እስከዛሬ የቀጠለው ለዚሁ ነው። የአፄ ምንሊክ ""የኢትዮጵያ ፕሮጀክት"" በዚህ መንገድ ተጨናግፏል የምትሉ ከሆኑ የተጨናገፈው የቱ ጋ ነው? የርሳቸው ኢትዮጵያን አንድ የማድረግ ስህተቱ ምኑ ላይ ነው? የሕዝቦችን አንድነት ማምጣት አለመቻላቸው ነው ትልቁ የርሳቸው 'ፌይለር'። የግዛት አንድነት ነው የፈጠሩት። የግዛት አንድነት መፍጠራቸው ችግር አልነበረውም። በሕዝቦች አንድነት መረጋገጥ ግን ነበረበት። ከሳቸው በኋላም ይህ አልሆነም። ያ ተፈጥሮ ቢሆን ኖሮ፣ ቋንቋችን፣ ታሪካችን፣ ባሕላችን ባይታቀብ ኖሮ፣ የበታችና የበላይ የሚባል ባይኖር ኖሮ ከ1950ዎቹ ጀምሮ የነበረው እንቅስቃሴና ትግል ሁሉ ባልኖረ ነበር። ምንሊክ በግድም በውድም  የግዛት አንድነት ከፈጠሩ በኋላ ሁሉም በአካባቢው እየገበረ ይነስም ይብዛ ራሱን እንዲያስተዳደር መሞከራቸው ተራማጅ አያሰኛቸውም? ቢያንስ በጊዜው መለኪያ ማለቴ ነው። አይ! እሱን እንኳ ብንተወው ነው የሚሻለው። እንኳንስ ያኔ አሁን እኮ በክልሎች ሰዎች ይሾማሉ። የመወሰን ሥልጣን ግን የላቸውም። በእውነተኛ ፌዴራሊዝም ሕዝቦች መሪያቸውን ራሳቸው ናቸው የሚመርጡት። በኢትዮጵያ ግን ሥልጣን ለሕዝቦች ተሰጥቶ አያውቅም። ባለሥልጣን ከማዕከል ነው የሚላክልህ። ድሮም አሁንም። ሰጪም ነሺም ማዕከላዊ መንግሥት ሆኖ ነው የቀጠለው። ፓርቲያችሁ ለወላይታ ሕዝብ መብቶች ብቻ መታገሉ በታላቋ ኢትዮጵያ ነባራዊ ሁኔታ ላይ ምን ፋይዳ ይኖረዋል? ውክልናችሁ አልጠበበም ወይ? ፓርቲያችን ለወላይታ ሕዝብ የቆመ ፓርቲ ነው። ይሁን እንጂ ፓርቲያችን የቃል ኪዳን ሰነድ (ማኒፌስቶ) ላይ በግልጽ እንዳስቀመጥነው ወላይታነት ከእናትና ከአባት የሚወረስ የደም ውርስ አይደለም። ወላይታነት የአስተሳሰብ ዝንባሌ ነው። ባሕሪ ነው። እንዴት ማለት? አልገባኝም። ጥሩ! የወላይታን ማኅበረሰብ ቋንቋውን፣ ባሕሉን፣ ልማቱን፣ ደግፎ ለቋንቋው ዕድገት የሚሠራ፣ በተግባር ለዚህ ማኅበረሰብ ለውጥ የሚተጋ የሚታገል የአስተሳሰብ ዝንባሌ ያለው ማለታችን ነው። አንድ ሰው በደም ወላይታ ስለሆነ ብቻ፣ አባትና እናቱ ወላይታ ስለሆኑ ብቻ ወላይታነቱን ያሟላል ማለት አይደለም። ያ ከሆነ የዘር ጉዳይ ነው የሚሆነው። ለዚህ ነው ወላይታነት የአስተሳሰብ ዝንባሌ ነው የምንለው። አንድ ሰው ወላይታ ለመሆን ግዴታ አጥንትና ደሙን አንቆጥርም። ወላይታ አይደለም ብለን አናገልም። እዚህ አካባቢ ለምሳሌ ረዥም ዓመት የኖሩ፣ የተዋለዱ የወላይታን ልማድ ቋንቋ የሚደግፉ የተለያዩ ብሔሮች አሉ። እነዚህ ለኛ ወላይታዎች ናቸው። አካታች ነን ነው የምልህ። የዘውግ ፓርቲ አይደለንም እያሉኝ ነው? ይኸውልህ። ችግሩ ይሄ ነው። ኢትዮጵያ ውስጥ የብሔር ፖለቲካን ለማጥላላት ብዙ ስም ይሰጡታል። የዘውግ ፖለቲካ ይሉታል፤ የዘር ፖለቲካ ይሉታል። የጎሳ ይሉታል። ጨፍላቂዎች ናቸው ይህን የሚሉት። ብሔር፣ ዘውግና ዘር በመሠረታዊነት የተለያዩ ነገሮች ናቸው። ብሔር ማለት የራሱ ቋንቋ ያለው። የራሱ ግዛትና አስተዳደር መዋቅር ያለው፣ የጋራ ሥነ ልቦና ያለው፣ ይሄን ነው ብሔር የምንለው። ብሔሮች ለመብታቸው እንዳይታገሉ ሲፈልጉ ጨፍላቂዎች የዘር ፖለቲካ ወይም የዘውግ ፖለቲካ እያሉ ለማንቋሸሽ ይሞክራሉ። ፍጹም ስህተት ነው። ብሔርን አሸማቀህ ልታጠፋው አትችልም። የኛ ፖለቲካ የዘርም የጎሳም አይደለም። የኛ ፖለቲካ ሁሉም ብሔሮች በፖለቲካም በኢኮኖሚም በእግራችን ልክ ጫማ ማድረግ አለብን ብሎ የተነሳ ጥያቄ ነው። መሠረታችን ወላይታ ነው፤ መዳረሻችን ግን ለሁሉም ብሔር ብሔረሰቦች የምትመች እኩል የሆነች ኢትዮጵያን መገንባት ነው። እሺ! ዘውግ፣ ብሔር፣ ዘር፣ ጎሳ ምንድነው የሚለውን ለጊዜው እናቆየውና ቅድም ያነሱትን ሐሳብ አንስቼ ልሞግትዎ። ማንኛውም ሰው አጥንትና ደሙ ወላይታ ስለሆነ ብቻ ወላይታነትን አያሟላም ብለውኛል። በአንጻሩ ማንኛውም ሰው በደሙ ወላይታ ባይሆንም በአስተሳሰብ ዝንባሌውና ባሕሪው ወላይታነትን ከተላበሰ ወላይታ ነው ብለውኛል። እንበልና ክልል ብትሆኑ፣ ይህን የሚሉትን የአስተሳሰብ ዝንባሌ የሚያሟላ አንድ ጉራጌ የክልላችሁ ፕሬዝዳንት ሊሆን ይችላል? እዚህ ጋ ምናለ መሰለህ? እኛ የምናስበው፣ ሕዝቡ እዚህ ወላይታ አካባቢ አብላጫ ድምጽ ያለው ሕዝብ ድምጽ እንዲኖረው እንፈልጋለን። ውክልና እንዲኖረው እንታገላለን። እኛ አካታች ነን ስንል እዚህ አካባቢ ያለ እኩል ከኛ ጋር የታገለ ሕዝብ ተገቢውን ውክልና እንዲያገኝ እናደርጋለን ማለታችን ነው። ወላይታ አካባቢ ስንታገል የአብላጫውን ድምጽ ነው የምናከብረው። ወላይታ አካባቢ ላይ አብዛኛው ሕዝብ ወላይታ ብሔር ነው። ስለዚህ ሌላው ብሔረሰብ በቁጥሩ ልክ የመሳተፍ ዕድል ይኖረዋል እያልኩህ ነው። በዚህ አግባብ ነው የምንሄደው። ዜግነት ፖለቲካን እንዴት ነው የምትረዱት። ኢትዮጵያዊ ብሔርተኝነትንስ? ሲጀመር ኢትዯጵያ ሕብረ ብሔራዊ ናት። ኢትዮጵያ ብሔርተኝነት የሚባል ነገር ሊኖርም አይችልም። ኢትዮጵያ ብሔርተኝነት ሊኖር ይችል የነበረው ከ60 እና ከ70 ከመቶ አብላጫ የሆነ አንድ ብሔር ቢኖር ነበር። ነገር ግን ኢትዮጵያ ውስጥ የትኛውም ብሔር ያንን መስፈርት አያሟላም። ኢትዮጵያን ሕብረ ብሔራዊ መሆኗን መካድ አንችልም። አፈጣጠራችን ነው። አንድነትን ለማምጣት በሚል ሕዝቦችን የመቀየር፣ ባሕላችንን የመቀየር ትግል ውስጥ መግባት የለብንም። ብሔር ብሔረሰቦችን ይዘን ነው አገር ልንገነባ የምንችለው። በእውነተኛ ፌዴራሊዝም ነው ኢትዮጵያ ዳግም የምትፈጠረው። ኢትዮጵያዊ ብሔርተኝነት ፌዴራሊዝም አስተዳደርን መቃረን ነው እንዴ? እርግጥ ነው ሁሉም ፓርቲ ፌዴራል ሥርዓት ነው የምገነባው ይልሃል። ዋናውን መስፈርት ግን ይረሱታል። ምንድነው ያ መስፈርት? ፌዴራሊዝም ራስን ማስተዳደር ማለት ነው። እንዴት ነው ፌዴራላዊ ሥርዓት የምትገነቡት ስትላቸው አንዳንዶቹ ኢትዮጵያን ለ5 እንከፍላታለን ይሉሃል። አንዳንዶቹ ገና እያሰብንበት ነው ይሉሃል። በኢትዮጵያ ብሔር ብሔረሰቦች ላይ ሙከራ (Experiment) ለመሥራት የተዘጋጁም አሉ። ጭራሽ ኢትዮጵያ ውስጥ ብሔር የለም የሚሉም አሉ። በጥቅሉ ካየኸው ግን አገራዊና ዜግነታዊ ፖለቲካ ነው የምናራምደው የሚሉ ፓርቲዎች የምዕራብ ማኒፌስቶ ነው ሊጭኑብን የሚሞክሩት። ምን ማለት ነው ይሄ? ምን ማለት ነው፣ ኢኮኖሚያዊ ችግሮች ትንሽ ከተቀረፉልን፣ ስለታሪክ፣ ስለባህል ምናምን መጨነቅ አያስፈልግም። ባህል ቅብርጥሶ ከሆነ ጊዜ በኋላ ቢጠፋም ባይጠፋም አይጨንቀንም ይሉሃል። ከበላህ፣ ከጠጣህ በቂ ነው፤ እሴትህ ባሕልህ ምናምን እኛ አያገባንም ይሉሃል። እውነቱን ንገረኝ ካልከኝ የዜግነት ፖለቲካ አራማጆች ከፊውዳሉ ሥርዓት በመሠረተ ሐሳብ ደረጃ ብዙም አይለዩም። እውነተኛ ፌዴራሊዝም እነሱ ጋ የለችም። ጠቅላይ ሚኒስትር ዐቢይ በዜግነት ፖለቲካ ለተሰባሰቡ ቡድኖች የተመቹ ናቸው ይሏቸዋል፤ አያያዛቸውን በማየት። እሳቸው በሂደት ፌዴራላዊ መዋቅሩን ሊያጠፉና አንድ ሕዝብ ለመፍጠር ሊሞክሩ ይችላሉ ብላችሁ ትሰጋላችሁ? በግለሰብ ደረጃ ስም ማንሳት አልወድም። እንደ ሥርዓት ነው ማየት የምፈልገው። አንድን አገር በአንድ ግለሰብ ጭንቅላት ብቻ ትፈጠራለች ብሎ ማሰብ አዝማሚያው በራሱ አደገኛ ነው። በወላይታ ሕዝብ ላይ ጭቆና ያደረሰ ብሔር አለ ብላችሁ ታምናላችሁ? ጥሩ ጥያቄ ነው ያነሳኸልኝ። በኢትዮጵያ በመሠረታዊነት ያለመረዳት ያለው በዚህ ነጥብ ዙርያ ነው። ጨቋኝ ሥርዓትንና ብሔርን አንድ አድርጎ የማየት ነገር አለ። ጨቋኙ ሥርዓት በብዛት የወጣበት አካባቢ ለምሳሌ አማራው ወይም ትግራዩ ወይም በአጠቃላይ አቢሲኒያውን ጨቋኝ ነበርክ ይሉታል። የአሁን ፖለቲከኞች ይህንን ለፖለቲካ ፍጆታ ይጠቀሙበታል። እኛ እንደ ወላይታ ብሔራዊ ንቅናቄ ወላይታን የጨቆነ ሥርዓት እንጂ  ወላይታን የጨቆነ ብሔር የለም ብለን ነው የምናምነው። ወላይታ ላይ የደረሰው ሁለት ዓይነት ጭቆና ነው። አንደኛው ሥርዓታዊ ነው፤ ሁለተኛው መዋቅራዊ ነው። ሥርዓቱ ያመጣው መዋቅር አለ። ያ መዋቅር ወላይታ ራሱን በራሱ እንዳያስተዳድር መብቱን ነሳ። ይኸው ነው። ዛሬም ድረስ የቀጠለ ነው ይሄ። ከቅርብ ጊዜ ወዲህ ለምድነው የወላይታ ልጆች ትምህርት ቤት መሄድ ትተው ወደ ከተሞች በብዛት እየመጡ ያሉት? አዲስ የተፈጠረ ነገር አለ? በወላይታ የሕዝብ ለመሬት አሰፋፈር ጥግግቱ (Population Density ration) በኢትዮጵያ ከፍተኛው ነው። በጠባብ መሬት ብዙ ሰው ይኖራል። ወደ ገጠር ስንሄድ በከተሞች ሕዝቡን የሚመግብ ኢኮኖሚ ስለሌለ እዛው ያቺኑ መሬት ከቦ ነው የሚቀመጠው። ገጠር ላይ በዚያችው መሬት እንዲቆይ የሚያስችለው የእርሻ ሥራና ምርት ከሌለ ያለው አማራጭ መሰደደ ነው። ገጠር ገብተህ ብትጠይቃቸው ይነግሩሃል። አርሶ አደሩ ምን እንደሚል ታውቃለህ? 'መሬቱን ጠይቀው ይናገራል' ይልሃል። ያቺው መሬቱን በተደጋጋሚ ሲያርሳት ለምነቷ ተንጠፍጥፎ አልቋል። የልጅ ልጅ ልጆቹ የሚቀበላቸው ኢንዱስትሪ በአካባቢያቸው የለም። ታዲያ ከመሰደድ ውጭ ምን ያድርጉ? ከሲዳማ ክልል መሆን በኋላ የወላይታ እየተጠበቀ ጥያቄው ተፋፍሞ ሳለ ድንገት ከሰመ። ምን ሆነ? ሐቀኛ የሕዝብ ተወካይ የለም። ሐቀኛ የሕዝብ ውክልና የለም። አሁን ያለው አመራር የሕዝብ ጥያቄን ቀልብሶ ነው በሥልጣን ያለው። ይሄ ምርጫ ለወላይታ የሕልውና ምርጫ ነው የምንለው ለዚህ ነው። የሲዳማን ጥያቄ የመለሰ፣ የወላይታን ጥያቄ የቀለበሰ መዋቅር ምን ልትለው ትችላለህ? ለኛም 'አብስትራክት' ነው የሆነብን። ራስን በራስ የማስተዳደር ጥያቄ የሲዳማን ጥያቄ ተከትሎ የመጣ አይደለም። ከጦና ጊዜ ጀምሮ የነበረ ነው። 150 ዓመታት ያለፈው ጥያቄ ነው። ታሪካዊና ሞራላዊ እና ሕገመንግሥታዊ ጥያቄ ነው። ሊመለስ የሚገባው ነበር። የሥርዓቱ ጨቋኝነት፥ የሥርዓቱ ኢፍትሐዊነት፣ ሐቀኛ ተወካይ ማጣት መልስ እንዳናገኝ አድርጎናል። አሁን በምን ሁኔታ ነው ያለው ታዲያ? ሕዝቡ ጥያቄው አጥንቱ ውስጥ ገብቷል። ጥያቄውን ይህ ትውልድ ይዞ ይቀጥላል። ለጭቆናችን መሠረት የሆነውን መዋቅር ሳናስተካክል የሚቃና ነገር የለም። ጥያቄው የፖለቲካ ነው። በፖለቲካ አደረጃጀት ነው መመለስ ያለበት። የተደራጀነውም ለዚሁ ነው። አሁን ያለው የዐቢይ አስተዳደር በብዙ ነገሮች ተወጥሮ ያለ ነው። በዚህ ወቅት የክልል እንሁን ጥያቄ ማንሳት ተገቢ ነው? ክልል መሆንስ መሠረታዊ ጥያቄን ይፈታል ወይ? ወረዳ፣ ዞን ስለሆነ፥ ዞን ክልል ስለሆነ ለሕዝብ ጠብ የሚል ነገር ይመጣል? ጨፍላቂ አስተሳሰብ ነው የምልህ ይህንን ነው። ወረዳን ዞን የማድረግ ምናምን አይደለም ነገሩ። 56 ብሔር የተጨፈለቀበት መዋቅር የወላይታን ልማት ሊያረጋግጥ አይችልም። አንድ ብሔር ራሴን ላስተዳድር ሲል የሚከለክል ሥርዓት ጨቋኝ ሥርዓት ነው። ጭቆናውም የብሔር ጭቆና ይባላል። አንድ ብሔር ብሔር ከሚያሰኙት ነገሮች አንዱ ራሱን ማስተዳደር መቻሉ ነው። 'ኢህአዴግ -ቁጥር-2' ከመጣ ሦስት ዓመት አለፈ። ሁልጊዜ የደቡቡን ጥያቄ ወደታች ነው የሚቀብሩት። ቅደም ተከተል ላይ ይገፉታል። ሦስት ዓመት ሙሉ 'አሁን ጊዜው አይደለም' ሲባል ነበር። የሚቀጥሉት ዓመታትም ጊዜው አይደለም ይሉናል። የወላይታ ጥያቄ ብቻ አይደለም እኮ ግን። 56ቱንም በደቡብ የሚገኙ ሕዝቦችን ብንጠይቅ እርስዎ ያሉትን ይሉናል። እንኳንም አነሳኻው ይህን ጥያቄ። በደቡብ የተሠራውን ሸፍጥ ልንገርህ። የወላይታ ጥያቄ እንዳይመለስ ጭራሽ ጥያቄው ውልብ ብሎባቸው የማያውቁ ሕዝቦችን ሁሉ በር እያንኳኳ ክልልነት ጠይቁ ነው የተባሉት። የወላይታን ጥያቄ ለማዳፈን ሆን ተብሎ የተሠራ ሸፍጥ ነው። ስለዚህ የክልልነት ጥያቄ ጊዜው አሁን ነው ብለው ያምናሉ? ምን ዓይነት ጥያቄ ነው ይሄ? 50 እና 60 ዓመት የቆየ ጥያቄ እኮ ነው። ለምንድነው ጊዜው አይደለም የምትለኝ? ጊዜው አሁን ካልሆነ መቼ ነው ታዲያ? ለዚህ ሁሉ ዓመተ ጥያቄው መታፈኑ አይመስልህም ይህን ሁሉ ቀውስ ያመጣው?"	https://www.bbc.com/amharic/news-57306931
