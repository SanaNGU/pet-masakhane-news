politics	የአፍሪካ መሪዎች በዩኤስ-አፍሪካ ጉባኤ ላይ ለመሳተፍ ወደ ዋሽንግተን እያመሩ ነው	ነገ ማክሰኞ አሜሪካ በምታስተናግደው የዩኤስ-አፍሪካ ጉባኤ ላይ ለመሳተፍ የአፍሪካ መሪዎች ወደ ዋሽንግተን እያመሩ ነው። በፕሬዝዳንት ባይደን መሪነት በሚካሄደው ጉባኤ ላይ እንዲሳተፉ ከ54ቱ የአፍሪካ አገራት መሪዎች መካከል 49ኙ የተጋበዙ ሲሆን የአፍሪካ ኅብረት ኮሚሽን ሊቀመንበር ሙሳ ፋኪ ማሐማትም ይሳተፋሉ። ለሦስት ቀናት የሚካሄደው ጉባኤ ነገ ማክሰኞ ታኅሣሥ 04/2015 ዓ.ም. የሚጀመር ሲሆን፣ የፕሬዝዳንት ጆ ባይደን አስተዳደር የአፍሪካ አህጉርን ለመደገፍ ያለውን ቁርጠኝነት ለማሳየት ያለመ መሆኑን የጉባኤው አዘጋጆች ገልጸዋል። በጉባኤው ላይ እንዲገኙ ጥሪ የተደረገላቸው 49 የአፍሪካ አገራት መሪዎች እንደሚገኙ የሚጠበቅ ሲሆን፣ በዚህ ጉባኤ ለመታደም ያልተጋበዙት ማሊ፣ ጊኒ፣ ሱዳን እና ቡርኪና ፋሶ በተካሄደባቸው መፈንቅለ መንግሥት ምክንያት ከአፍሪካ ኅብረት በመታገዳቸው ነው። በተጨማሪም ከአሜሪካ ጋር ጥሩ ግንኙነት የሌላት ኤርትራም በጉባኤው እንድትሳተፍ አልተጋበዘችም። በርካታ የአፍሪካ አገራት መሪዎች በጉባኤው ላይ ለመሳተፍ ወደ አሜሪካ እያቀኑ ሲሆን፣ በኢትዮጵያ በኩል በጉባኤው ላይ ማን ተሳታፊ እንደሚሆን ይፋ አልሆነም። አንዳንዶች ርዕሰ ብሔሯ ፕሬዝዳንት ሳህለ ወርቅ ዘውዴ በጉባኤው ላይ እንደሚታደሙ ሲናገሩ፣ ሌሎች ደግሞ ጠቅላይ ሚኒስትር ዐቢይ ተሳታፊ ይሆናሉ እያሉ ነው። ነገር ግን ከጉባኤው አስተናጋጆችም ሆነ ከኢትዮጵያ መንግሥት አገሪቱን ወክሎ በዋሽንግተኑ የሦስት ቀን ስብሰባ ላይ እንደሚገኝ እስካሁን ያሳወቁት ነገር የለም። በዚህ ጉባኤ ላይ ከሚሳተፉት የአፍሪካ አገራት መሪዎች በተጨማሪ የአህጉሪቱ ግሉ ዘርፍ እና የዳያስፖራው ማኅበረሰብ አባላትም ይታደማሉ ተብሏል። ይህ ጉባኤ በአሜሪካ እና በአፍሪካ አገራት መካከል ያለውን የሁለዮትዮሽ እና የጋራ አህጉራዊ ግንኙነትና ትብብርን ለማጎልበት የታለመ መሆኑ ተነግሯል። በጉባኤው ላይ የአህጉሪቱ አገራት ከአሜሪካ ጋር ስለሚኖራቸው ሁለንተናዊ ግንኙነት በተጨማሪ አሳሳቢ እየሆነ በመጣው የአየር ንብረት ለውጥ ላይም ይነጋገራል ተብሏል። ከታኅሣሥ 04 አስከ 06/2015 ዓ.ም. ድረስ በሚካሄደው የዩኤስ-አፍሪካ ጉባኤ፣ አዲስ የምጣኔ ሀብታዊ ግንኙነትን ለመመስረት፣ የዴሞክራሲ እና የሰብአዊ መብት ጥበቃን ለማጎልበት፣ ሰላምና ደኅንነትን ለማስጠበቅ እንዲሁም የምግብ ዋስትና ተግዳሮቶችን ለመቅረፍ ያለመ መሆኑን ፕሬዝዳንት ባይደን ቀደም ሲል ተናግረው ነበር። እንዲህ አይነቱ በአሜሪካ እና በአፍሪካ ጉዳዮች ላይ ያተኮረ ጉባኤ ሲካሄድ ይህ ለሁለተኛ ጊዜ ነው። የመጀመሪያው ከስምንት ዓመት በፊት በፕሬዝዳንት ባራክ ኦባማ የሥልጣን ዘመን መካሄዱ ይታወሳል።	https://www.bbc.com/amharic/articles/cx8x1rpg3vjo
health	የዩናይትድ ኪንግደም ጤና ሚኒስትር የኮቪድ-19ን ደንብ በመተላለፋቸው ከሥራ ለቀቁ	"የዩናይትድ ኪንግደም ጤና ሚኒስትር ማት ሃንኮክ የኮቪድ-19 መመሪያ መጣሳቸውን ተከትሎ ከሥራቸው ለቀቁ። ሚኒስትሩ የአካላዊ ርቀትን ደንብ በመተላለፍ የሥራ ባልደረባቸውን መሳማቸውን ተከትሎ ነው ከሥራ የለቀቀቁት። ለጠቅላይ ሚኒስትሩ ቦሪስ ጆንሰን በፃፉት ደብዳቤ መንግሥት ""በዚህ ወረርሽኝ ላይ መስዋዕትነት ለከፈሉ የማኅበረሰቡ ክፍሎች እኛም ስናጠፋ ተጠያቂ መሆናችንን ማሳየት አለብን"" በማለት አስፍረዋል። ጠቅላይ ሚኒስትር  ቦሪስ ጆንሰን የሚኒስትሩን መልቀቂያ መቀበላቸው እንዳሳዘናቸው ገልፀዋል። ተሰናባቹን የጤና ሚኒስትርን  በመተካት የቀድሞ የዩኒቨርስቲ ፕሬዚዳንት ሳጂድ ጃቪድ የተሾሙ ሲሆን ለዚህ የሚኒስትርነት ቦታ በመመረጣቸው የተሰማቸውን ክብር ገልፀዋል። ማት ሃንኮክ ከረዳታቸው ጋር እየተሳሳሙ የሚያሳይ ቪዲዮ ሰን በተባለው ጋዜጣ ላይ መውጣቱን ተከትሎ ነው በርካቶች ኃላፊነታቸውን እንዲለቁ ግፊት ሲያደርጉባቸው የነበረው። ሁለቱም ያገቡና የሦስት ልጆች ወላጆች ናቸው። ጋዜጣው አክሎ እንደዘገበው ሁለቱንም ግለሰቦች ፎቶግራፉ የተነሳው ባለፈው የግንቦት ወር የመጀመሪያ ሳምንት ላይ እዚያው የጤና ሚኒስቴር መሥሪያ ቤት ውስጥ ነው። ይህንንም ተከትሎ ሚኒስትሩ ለ15 ዓመታት በጋብቻ ከቆዩት ባለቤታቸው ጋር ተፋትተዋል። የሳሟት የሥራ ባልደረባቸው ጋር ያላቸው የፍቅር ግንኙነትም የጠነከረ እንደሆነ ተገልጿል። በርካታ የፓርላማ አባላት፣ የሠራተኛ፣ ማኅበራዊ ጉዳይና በኮቪድ-19 ህይወታቸውን ላጡ ቤተሰቦች የተቋቋመው የፍትህ ቡድን ሚኒስትሩ ከሥራ እንዲባረሩ ሲጠይቁ ነበር። እንዲሁም የፓርላማ አባላቱ ሚኒስትሩ ከሥራቸው እንዲለቁም መምከራቸውን ቢቢሲ ከአንዳንድ የፓርላማ አባላት ሰምቷል። ነገር ግን ጠቅላይ ሚኒስትሩ ከሥራቸው እንዲለቁ ባይፈልጉም ሚኒስትሩ በራሳቸው ፈቃድ መልቀቃቸውን የቢቢሲ የፖለቲካ ዘጋቢ ላውራ ኩንስበርግ ዘግባለች። ከዚህም በተጨማሪ የሥራ አስፈፃሚ የሆኑት ጂና ኮላዳንጌሎም እንዲሁ ከሥራቸው መልቀቃቸው ተዘግቧል።"	https://www.bbc.com/amharic/news-57631461
sports	ባሎንዶር፡ ሊዮኔል ሜሲ የዓለም ምርጥ ተጫዋችነት ሽልማትን ለሰባተኛ ጊዜ አሸነፈ	"የፓሪስ ሴንት ዠርሜይን እና አርጀንቲና ብሔራዊ ቡድን አጥቂ ሊዮኔል ሜሲ የባሎንዶር ሽልማት ለሰባተኛ ጊዜ በማሸነፍ  ክብረ ወሰኑን ያዘ። የ34 አመቱ ሜሲ ከአገሩ አርጀንቲና ጋር የመጀመሪያውን ዋንጫ ኮፓ አሜሪካን በማሸነፍ አሳክቷል። በ2021 ለባርሴሎና 28፣ ለፓሪስ ሴንት ዠርሜይን 4 እና ለብሔራዊ ቡድኑ 8 ጎሎችን በማስቆጠር የጎል መጠኑን 40 አድርሷል። የባየር ሙኒክ እና የፖላንድ ብሔራዊ ቡድን አጥቂ የሆነው ሮበርት ሌዋንዶውስኪ ሁለተኛ ሆኗል። የቼልሲ እና የጣሊያን ብሔራዊ ቡድን አማካይ ጆርጊንሆ ሦስተኛ ሲባል የሪያል ማድሪዱ ፈረንሳዊ አጥቂ ካሪም ቤንዜማ አራተኛ ሆነው አጠናቀዋል። በኮሮናቫይረስ ምክንያት የ2020 ሽልማት በአካል ባይካሄድም የዘንድሮውን የባሎንዶር ሽልማት በዓለም ዙሪያ የሚገኙ 180 ጋዜጠኞች በመራጭነት ተሳትፈዋል። ሜሲ እና ክርስቲያኖ ሮናልዶ (የአምስት ጊዜ የሽልማቱ አሸናፊ) በአውሮፓውያኑ ከ2008 ጀምሮ እስከ 2019 ሽልማቱን በየተራ መሰብሰብ ችለዋል። በአውሮፓውያኑ 2018 የክሮሺያው አማካይ ሉካ ሞድሪች ሽልማቱን በመሃል አንስቷል። ሜሲ መጀመሪያውኑም ሽልማቱን በማግኘት ቀዳሚ የነበረ ሲሆን ሰባተኛው ሽልማቱ በአውሮፓውያኑ የ2009፣ 2010፣ 2011፣ 2012፣ 2015 እና 2019 ድሎችን ተከትሎ የመጣ ነው። በፓሪስ ቲያትር ዱ ቻቴሌት በተካሄደው ሥነ-ሥርዓት ላይ ""እዚህ በድጋሚ መገኘት በጣም አስደናቂ ነገር ነው"" ብሏል። ""ከሁለት ዓመት በፊት የመጨረሻው ሽልማቴ እንደሆነ አስቤ ነበር። ሰዎች መቼ ጫማ እንደምሰቅል ይጠይቁኝ ጀመር። አሁን ግን እዚህ ፓሪስ ስሆን በጣም ደስተኛም ነኝ።"" ሲል ተናግሯል። ""በኮፓ አሜሪካ ዋንጫ ምክንያት ለእኔ ዓመቱ ልዩ ነው። በፍጻሜው (ብራዚልን 1-0) በማራካና ስታዲየም ማሸነፍ ትልቅ ትርጉም ነበረው። ከአርጀንቲናዊያን ጋር ድሉን በማክበሬ ደስ ብሎኛል"" ብሏል። ""በሕይወቴ ውስጥ ምርጡ ዓመት ስለመሆኑ እርግጠኛ አይደለሁም። ነገር ግን ከአስቸጋሪ ጊዜያት እና ትችት በኋላ ከአርጀንቲና ጋር ዋንጫ ማንሳት ልዩ ነበር"" ሲል ገልጿል። ሜሲ ሁለተኛ ሆኖ ላጠናቀቀው ለ 33 ዓመቱ የፖላንድ አምበል ሌዋንዶውስኪ ልብ የሚያሞቁ ቃላትን ሰንዝሯል። ""ከእሱ ጋር መነሳት ክብር እንደሆነ ለሮበርት ልነግረው ፈልጌ ነበር። ባለፈው ዓመት [ሽልማቱን] ማሸነፍ ይገባው ነበር"" ሲል ሜሲ ተናግሯል። ሌዋንዶውስኪ በ2021 በሁሉም ውድድሮች ለባየር ሙኒክ 53 ጎሎችን አስቆጥሯል።  ሽልማቱ ከመጀመሩ ከሰዓታት በፊት ይፋ የሆነውን አዲሱን የዓመቱ ምርጥ አጥቂነት ሽልማት አግኝቷል። ጣሊያን የዩሮ 2020 እንድታሸንፍ የረዳው የፓሪስ ሴንት ዠርሜኑ ግብ ጠባቂ ጂያንሉጂ ዶናሩማ የያሺን ዋንጫን በምርጥ ግብ ጠባቂነት አንስቷል። የቻምፒየንስ ሊግ አሸናፊው ቼልሲ የዓመቱ ምርጥ ክለብ ተብሎ ተመርጧል። የ19 አመቱ የባርሴሎና አማካይ ፔድሪ ከ21 ዓመት በታች ምርጥ ተጫዋች በመባል የኮፓ ዋንጫን አሸንፏል። ለባሎንዶር ሽልማት በእጩነት ከተመረጡት 30 ተጫዋቾች 14ቱ በፕሪሚየር ሊጉ ይጫወታሉ። ቼልሲ በአምስት ተጫዋቾች ተወክሏል። ሦስተኛ ደረጃ ላይ ከሚገኘው ጆርጊንሆ በተጨማሪ ንጎሎ ካንቴ (5ኛ)፣ ሮሜሉ ሉካኩ (12ኛ)፣ ማሰን ማውንት (19ኛ) እና ሴሳር አዝፒልኩዌታ (29ኛ) ናቸው። የፕሪሚየር ሊጉ ሻምፒዮን ማንቸስተር ሲቲም ተመሳሳይ ቁጥር ያላቸውን ተጫዋቾች አስመርቷል።  ከኬቨን ደብሩይን (8ኛ)፣ ራሂም ስተርሊንግ (15ኛ)፣ሪያድ ማህሬዝ (20ኛ)፣ ፊል ፎደን (25ኛ) እና ሩበን ዲያስ (26ኛ) ናቸው። ከማንቸስተር ዩናይትድ ሮናልዶ (6ኛ) እና ብሩኖ ፈርናንዴዝ (21ኛ) ሲሆኑ  የሊቨርፑሉ መሀመድ ሳላህ (7ኛ) እና የቶተንሃሙ ሃሪ ኬን (23ኛ) ደረጃን ይዘዋል።"	https://www.bbc.com/amharic/news-59472446
politics	ኔታንያሁ ስልጣናቸውን በአዲሱ መንግስት ሊያጡ ነው	"የእስራኤል ፓርላማ የጠቅላይ ሚኒስትር ቤንያሚን ኔታንያሁ የ 12 ዓመታት የስልጣን ዘመን የሚያጠናቅቅ አዲስ መንግስት መቋቋሙን ያጸድቃል ተብሎ እየተጠበቀ ነው፡፡ አዲስ መንግስት ሊሆን ይችላል የተባለው እና ከዚህ በፊት ታይቶ የማይታወቅ ነው የተባለለት የፓርቲዎች ጥምረት አንድ ወንበር ብልጫ አለው፡፡ ይህም ሦስት ምርጫዎች የተደረጉበትን የሁለት ዓመት ፖለቲካ አለመረጋጋት ያስቆማል ተብሏል፡፡ የቀኝ ክንፍ ብሔርተኛው ናፍታሊ ቤኔት በሥልጣን መጋራቱ ስምምነት መሠረት ጠቅላይ ሚኒስትር ለመሆን ተዘጋጅተዋል፡፡ በሕብረቱ ስምምነት መሠረት የያሚናን ፓርቲን የሚመሩት ቤኔት እስከ መስከረም 2023 ድረስ በስልጣን ቆይተው ቀሪዎቹን ሁለት ዓመታት ለቢሽ አቲድ መሪው ያይር ላፒድ እንዲመሩ ያስተላልፋሉ፡፡ በእስራኤል ረዘም ላለ ጊዜ የፖለቲካ ምህዳሩን በበላይነት የተቆጣጠሩት ኔታንያሁ የቀኝ ክንፉ የሊኩድ ፓርቲ መሪ ሲሆኑ የተቃዋሚ ፓርቲ መሪ ይሆናሉ ተብሏል፡፡ አዲሱን መንግስት ""አደገኛ የማጭበርበር ጥምረት"" በማለት የገለጹት ሲሆን ""በፍጥነትም ከስልጣን ለማውረድም"" ቃል ገብተዋል። እሳቸው ቢክዱም በሙስና፣ በማጭበርበር እና እምነት በመጣስ የተመሠረተባችው የወንጀል ክስ ይቀጥላል። ይህ ለምን ሆነ? ኔታንያሁ ለመጀመሪያ ጊዜ ከ 1996 እስከ 1999 ቀጥሎም ከ 2009 እስከ 2021 ድረስ ክብረ ወሰን በሆነ አምስት የስልጣን ዘመን አሰልፈዋል፡፡ እአአ ሚያዝያ 2019 ምርጫን ቢያደርጉም አዲስ የጥምር መንግስት ለማቋቋም በቂ ድጋፍ አላገኙም፡፡ ሁለት ተጨማሪ ምርጫዎች ቢከተሉም ያለ ውጤት ተጠናቀዋል፡፡ በሦስተኛው ምርጫ ኔታንያሁ በወቅቱ የተቃዋሚ ፓርቲ መሪ ከነበሩት ቤኒ ጋንትዝ ጋር ስልጣን ለመጋራት የተስማሙበትን ብሔራዊ የአንድነት መንግስት ተመሠረተ፡፡ ስምምነቱ ሳይሳካ በመቅረቱ በታህሳስ ወር አራተኛ ምርጫን ተከተለ፡፡ ሊኩድ 120 መቀመጫዎች ባሉት ፓርላማ ውስጥ ትልቁ ፓርቲ ሆኖ ብቅ ቢልም ኔታንያሁ እንደገና ጥምር መንግስት መመስረት ባለመቻላቸው ኃላፊነቱ ለሁለተኛ ሆኖ ለጨረሰው የላፒድ ፓርቲ ተላልፏል። ኔታንያሁ በስልጣን መቆየት የሚቃወሙት የግራ እና የመሃል ዘመም ፓርቲዎችን ብቻ ሳይሆን እንደ ያሚናን ያሉና በርዕዮተ-ዓለም ከሊኩድ ጋር በሚዛመዱ የቀኝ-ፓርቲዎች መካከልም አድጓል፡፡ ያሚና ሰባት መቀመጫዎችን ብቻ በመያዝ በምርጫው አምስተኛ ቢሆንም  ሊመሠረት የሚችለው ጥምር መንግሥት በፓርላማው አብላጫ ድምፅ እንዲኖረው ከተፈለገ ድጋፉ ወሳኝ ነበር፡፡ ከሳምንታት ድርድር በኋላ ላፒድ የያሚናን ድጋፍ አግኝተዋል። ብቸኛ የጋራ ዓላማቸው የኔታንያሁ ከስልጣን መወገድ ነው ተብሏል፡፡ ለአብላጫ ድምፅ የሚያስፈልጉትን 61 መቀመጫዎች ለማግኘት ስምንት ፓርቲዎችን ያካተተው ስምምነት እአአ ሰኔ 2 ቀን ተፈረመ። ፊርማው የጊዜ ገደቡ ከመጠናቀቁ ግማሽ ሰዓት ቀደም ብሎ የተደረሰ ሲሆን ኔታንያሁ ዕጣ ፈንታም የሚወስን ሆኗል፡፡ አዲሱ መንግሥት ምን ይመስላል? የቤኔት መንግስት በእስራኤል የ 73 ዓመት ታሪክ ውስጥ ከቀደሙት መንግስታት የተለየ ይሆናል፡፡ ህብረቱ ሰፋ ያለ የርዕዮተ ዓለም ልዩነቶች ያላቸውን ፓርቲዎች የያዘ ሲሆን ራአም የተባለውን የመጀመሪያውን ገለልተኛ የአረብ ፓርቲን ያካትታል፡፡ በተጨማሪም ከፍተኛ ቁጥር  የያዙ ስምንት ሴት ሚኒስትሮች በመያዝም የተለየ ይሆናል ተብሎ ይጠበቃል፡፡ የራም እና የግራ ዘመም -ረብ ያልሆኑ የእስራኤል ፓርቲዎች መካተታቸው እስራኤል በፍልስጥኤም ላይ ባላት የፖሊሲ ጉዳዮች ላይ ውዝግብ ሊኖር ይችላል። ያሚና እና ሌላው የቀኝ ክንፍ ፓርቲ ኒው ሆፕ በእስራኤል የተያዘው ምዕራባዊ የአይሁድ ሰፈራ ደጋፊዎች ናቸው፡፡ በማህበራዊ ፖሊሲዎች ላይም ችግሮች ሊኖሩ ይችላሉ። አንዳንድ ፓርቲዎች ለምሳሌ ለተመሳሳይ ጾታ ጋብቻ እውቅና መስጠት ሲፈልጉ እስላማው ራአም ፓርቲ ከዚህ በተቃራኒ ነው፡፡ ቤኔት መንግስታቸው የበለጠ አከራካሪ ጉዳዮችን በማስቀረት እንደ ኢኮኖሚያዊ ጉዳዮች ወይም እንደ ኮሮናቫይረስ ወረርሽኝ ባሉ ስምምነት ባለባቸው መስኮች ላይ እንደሚያተኩር አመልክተዋል፡፡ በቅርቡ ""ማንም ሰው ርዕዮተ-ዓለሙን መተው አይኖርበትም። ሁሉም ህልሞቻቸውን እውን ማድረግን ለሌላ ጊዜ ማስተላለፍ አለባቸው ... ስለማይቻለው ነገር ከመጨቃጨቅ ይልቅ ሊደረስበት በሚችለው ላይ እናተኩራለን"" ብለዋል።"	https://www.bbc.com/amharic/news-57444939
politics	ጦርነቱን ለማስቆም ተስፋ ሰጪ ጥረት እየተደረገ መሆኑን አንቶኒዮ ጉቴሬዝ ገለጹ	"በሰሜን ኢትዮጵያ የሚካሄደውን ጦርነት ለማብቃትና ሰላም ለማውረድ የሚያስችል የሚታይ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ አንቶኒዮ ጉቴሬዝ ገለጹ። ዋና ፀሐፊው ረቡዕ ዕለት የአፍሪካ ሕብረት የአፍሪካ ቀንድ ከፍተኛ ተወካይ ከሆኑት ከኦሉሴጎን ኦባሳንጆ ጋር በኢትዮጵያ ስላለው ጦርነት በስልክ ከተወያዩ በኋላ ባወጡት መግለጫ ነው ይህንን ያሉት። ኦባሳንጆ ባለፈው ሳምንት ወደ አዲስ አበባ እና መቀለ በመጓዝ ከኢትዮጵያ መንግሥት ባለሥልጣናትና ከህወሓት መሪዎች ጋር ውይይት ማድረጋቸው መዘገቡ ይታወሳል። የተባበሩት መንግሥታት ድርጅት ዋና ፀሐፊ አንቶኒዮ ጉቴሬዝ ከኦባሳንጆ ጋር ባደረጉት የስልክ ውይይት፣ በሰሜን ኢትዮጵያ የሚካሄደውን ጦርነት ለማስቆም የኢትዮጵያ መንግሥትና ህወሓት እያደረጉት ስላላው ጥረት ከሕብረቱ ተወካይ መረዳታቸውን አመልክተዋል። ጉተሬዝ ዛሬ ሐሙስ ጥር 12/2014 ዓ.ም ለቢቢሲ አፍሪካ እንደተናገሩት ""በተመድ የፀጥታው ምክር ቤት ኢትዮጵያን የተመለከተ ግልጽ የሆነ የሃሳብ ልዩነት"" ቢኖርም ለጦርነቱ መፍትሄው ቅርብ ነው ብለዋል። የኢትዮጵያ መንግሥት ጦርነቱን በተመለከተ የምዕራባውያንን ተሳትፎ 'የውጪ ጣልቃ ገብነት ነው' በሚል ሲከላከል መቆየቱ ለችግሩ መፍትሄ ማፈላለግን አስቸጋሪ እንዳረገው ጠቅሰው፤ የሰብዓዊ እርዳታ እንዲደርስ ""ሁሉም ተኩስ ማቆም አለባቸው"" ብለዋል ጉቴሬዝ ለቢቢሲ። ""ችግሩን ለመፍታት ጉዳዩ ለእኛ ቀላል አልነበረም። ከጠቅላይ ሚንስትሩ ጋር ስገናኝ ነበር። ከህወሓት ጋር ስነጋገር ነበር። ከኦባሳንጆ፣ ከኡሁሩ ኬንያታ እና ከበርካታ የዓለም መሪዎች ጋር ስንጋገር ነበር። አሁን ወደ ተሻለ ዕድል እየተቃረብን ነው ብዬ አምናለሁ"" ብለዋል ዋና ፀሐፊው። ጉተሬዝ በረቡዕ ዕለቱ መግለጫቸው ላይ እንዳሉት ከኦሉሴጎን ኦባሳንጆ ጋር ባደረጉት ውይይት አሁን ለግጭቱ ተጨባጭ ፖለቲካዊና ዲፕሎማሲያዊ መፍትሔ ለማግኘት ዕድል እንዳለ ያላቸውን ተስፋ እንደገለጹላቸው ጠቅሰዋል። በዚህም በኢትዮጵያና በአካባቢው የሚገኙ በሚሊዮን የሚቆጠሩ ሰዎችን ለችግር ያጋለጠውና ከአንድ ዓመት በላይ የተካሄደውን ወታደራዊ ግጭት በማብቃት ሰላም ለማውረድ የሚያስችል ተጨባጭ ጥረት እየተደረገ መሆኑ እንዳስደሰታቸው የመንግሥታቱ ድርጅት ዋና ፀሐፊ ገልጸዋል። በአንዳንድ የኢትዮጵያ ክፍሎች እየተካሄደ ያለው ወታደራዊ ግጭት ሰላም ለመውረድ ለሚደረገው ጥረት ተግዳሮት መሆኑን የጠቀሱት ጉቴሬዝ፣ ይህም ""በግጭቱ ተሳታፊ ወገኖች መካከል መተማመን ለመገንባት የሚወሰዱ እርምጃዎችን ያበላሻል"" ብለዋል። ዋና ፀሐፊው አሁንም የጦርነቱ ተሳታፊ ሁሉም ወገኖች ወደ ሰላም አቅጣጫ ወደ ሚመራውና ወሳኝ ወደሆነው ግጭቶችን ወደማቆም በፍጥነት እንዲያመሩ ጥሪ አቅርበው፤ ድርጅታቸው በኢትዮጵያ የሁሉን አቀፍ ውይይት፣ የሰላም፣ የደኅንነትና የዕርቅ ሂደትን ለመደገፍ ዝግጁ መሆኑን አመልክተዋል። ""በአፍሪካ ሕብረት የሚመራውን የሰላም ሂደት በታላቅ ተስፋ እየተከታተልን ባለበት ወቅት፣ በጦርነቱ በተጎዱ የተለያዩ የኢትዮጵያ ክፍሎች ያለው የሰብአዊ ቀውስ ሁኔታ ያሳስበናል"" በማለት፣ ሁሉም ወገኖች እርዳታ ለማቅረብ የአገር ውስጥና ዓለም አቀፍ ጥረቶችን እንዲደግፉ ጥሪ አቅርበዋል። የቀድሞው የናይጄሪያ ፕሬዝዳንት እና የአፍሪካ ሕብረት የአፍሪካ ቀንድ ከፍተኛ ተወካይ የሆኑት ኦሉሴጉን ኦባሳንጆ ባለፈው ማክሰኞ ጥር 03/2014 ዓ.ም. ወደ ትግራይ ሄደው መቀለ ውስጥ ከህወሓት አመራሮች ጋር ""መልካም ውይይት ማድረጋቸውን"" አቶ ጌታቸው ረዳ ገልጸው ነበር። ከመቀለ በኋላ ወደ አዲስ አበባ የተመለሱት ኦባሳንጆ ከጥቂት ወራት በፊት ለተመሳሳይ የሰላም ጥረት ወደ መቀለ ተጉዘው የነበረ ሲሆን ከጉቴሬዝ መግለጫ ውጪ፣ ስላለፈው ሳምንት ጉዟቸው ምንም የተባለ ነገር የለም። ከአንድ ዓመት በላይ ሲካሄድ ቆይቶ በቅርቡ ጋብ ያለው የሰሜን ኢትዮጵያን ጦርነት ለማስቆም ከአፍሪካ ሕብረት ተወካዩ ኦሉሴጉን ኦባሳንጆ በተጨማሪ የአሜሪካ መንግሥት ልዩ መልዕክተኛ የነበሩት ጄፍሪ ፌልትማን ጥረት ሲያደርጉ ቢቆይም ተጨባጭ ውጤት አልተገኘም። አሁንም የቀድሞውን መልዕክተኛ የተኩት አዲሱ የአሜሪካ መልዕክተኛ ዴቪድ ሳተርፊልድ በአሜሪካ የውጭ ጉዳይ መሥሪያ ቤት የአፍሪካ ጉዳዮች ረዳት ኃላፊ ከሆኑት ሞሊ ፊ ጋር ዛሬ አዲስ አበባ እንደሚገቡ ይጠበቃል። የአሜሪካ ልዑካኑ ወደ ኢትዮጵያ ሲሄዱ ፕሬዝዳንት ባይደን ከጠቅላይ ሚኒስትር ዐቢይ ጋር ሰኞ ጥር 02/2014 ዓ.ም ያደረጉት ""ገንቢ የስልክ ውይይት ተከታይ ጉዳዮችን"" እንደሚያነሱ የውጭ ጉዳይ መሥሪያ ቤቱ ባወጣው መግለጫ አመልክቷል።"	https://www.bbc.com/amharic/news-60034873
sports	የዓለም ዋንጫ አዘጋጇ ኳታር ክፍያ የጠየቁ ሠራተኞችን አባረረች	በዓለም ዋንጫ ዝግጅት ላይ የምትገኘው ኳታር ክፍያቸው እንዲፈጸምላቸው የጠየቁ ሠራተኞችን ከአገር አባረረች። ከ60 ያላነሱ ሠራተኞች አደባባይ ወጥተው ክፍያ እንዲፈጸምላቸው የጠየቁ ሲሆን ከእነዚህ መካከል እስከ የ7 ወራት ደሞዝ ያልተከፈላቸው ይገኙበታል ተብሏል። ከእነዚህ መካከል አብዛኛዎቹ የታሰሩ ሲሆን በውል ቁጥራቻው ያልታወቁ ደግሞ ከአገር ተባረዋል። የኳታር መንግሥት ከአገር የተባረሩት “የደኅንነት ሕጎችን ስለጣሱ ነው” ብሏል። ኳታር እአአ በ2010 ላይ የ2022 የዓለም ዋንጫ እንድታዘጋጅ ከተመረጠች በኋላ በርካቶች በአገሪቱን የሰብአዊ መብት አያያዝ ላይ ያላቸውን ጥያቄ ሲያነሱ ቆይተዋል። በስታዲየሞች እና በመሠረተ ልማት ግንባታዎች ላይ የተሰማሩ ሠራተኞች አያያዝም በባሕረ ሰላጤዋ አገር ላይ ጥያቄ ሲያስነሳባት ቆይቷል። ሠራተኞቹ ክፍያ እንዲፈጸምላቸው ድምጻቸውን ያሰሙት የግንባታ እና ምህንድስና ኩባንያ በሆነው ዘ አል ባንዳረይ ኢንተርናሽል ግሩፕ በተባለ ኩባንያ ዋና ቢሮ ፊት ለፊት ነበር። ለተቃውሞ አደባባይ ከወጡት መካከል ምን ያህሉ በዓለም ዋንጫ ስታዲየሞች እና መሠረተ ልማቶች ላይ የተሰማሩ ስለመሆናቸው የተባለ ነገር የለም። የኳታር መንግሥት ግን ለቢቢሲ በሰጠው ምላሽ በርካታ ቁጥር ያላቸው ሠራተኞች የአገር ደኅንነት ሕጎችን በመተላለፋቸው በቁጥጥር ሥር ውለዋል ብሏል። “ሰላማዊ ያልነበሩ” ሠራተኞች ግን ከአገር እንዲባረሩ መደረጋቸው የተመላከተ ሲሆን ክፍያ እና ጥቅማ ጥቅማቸው ላልተሰጣቸው ሠራተኞች የኳታር መንግሥት ክፍያ እንደሚፈጽም አስታውቋል። ኢኩይደም የተባለ የሰብአዊ መብት ተሟጋች ድርጅት እንደሚለው ከሆነ ክፍያ የጠየቁት ሠራተኞች የባንግላዴሽ፣ ሕንድ፣ ኔፓል፣ ግብጽ እና ፊሊፒንስ ዜግነት ያላቸው ናቸው። የሰብአዊ መብት ተሟጋቹ ድርጅት ዋና ሥራ አስኪያጅ የሆኑት ሙስጠፋ ቃድሪ ሠራተኞቹ በሞቃታማ የአየር ጸባይ ተቃውሞ ለማሰማት አደባባይ የሚወጡ ከሆነ ምሽት ላይ ያለ አየር ማቀዝቀዣ እንዲተኙ ሊደረጉ እንደሚችሉ ፖሊስ ነግሯቸዋል ሲሉ ለቢቢሲ ተናግረዋል። “በ42 ዲግሪ ሴንቲ ግሬድ ሙቀት አደባባይ ወጥተው ተቃውሞ ሲያሰሙ ምን ያህል አስቸጋሪ ሁኔታ ውስጥ እንዳሉ ያሳያል” ሲሉ ሙስጠፋ ቃድሪ ተናግረዋል። ከጥቂት ወራት በፊት ቢቢሲ ኳታር በከፍተኛ ሙቀት ምክንያት ሕይወታቸው የሚያልፉ ሠራተኞች ቁጥርን አሳንሳ ሪፖርት እያደረገች ነው የሚል ሪፖርት ይዞ ወጥቶ ነበር።	https://www.bbc.com/amharic/articles/cgryr08v02lo
sports	ወጣት ሴቶች የሚሰባሰቡበት የአዲስ አበባው የ'ስኬት ቦርድ' ተጫዋቾች ቡድን	እነዚህ ወጣት ኢትዮጵያውያን ሴቶች አዲስ አበባ ውስጥ ከተለያየ አካባቢዎች በመሰባሰብ 'ስኬት ቦርድ' በመጫወት ትርፍ ጊዜያቸውን ያሳልፋሉ። የቡድኑ አባላት ወጣቶችን ለተለያዩ ጎጂ ልማዶች ከሚዳርጉ ስፍራዎች በመራቅ በስፖርቱ ከመዝናናታቸው ባሻገር፣ በኅብረተሰቡ ውስጥ ስለሴቶች ያለውን የተዛባ አመለካከት ለመቀየር ጥረት እያደረጉ ነው። የቡድኑ አባላት በእዚህ ጨዋታ ውስጥ በመሳተፋቸው አካላዊና አዕምሯዊ ጤና አግኝተናል ይላሉ።	https://www.bbc.com/amharic/articles/cy9l0negz4eo
business	ኮሮናቫይረስ፡ የአፍሪካ ኢኮኖሚ ኮሚሽን መንግሥታት ከተሜውን ከኮሮናቫይረስ ኢኮኖሚያዊ ጫና እንዲታደጉ ጥሪ አቀረበ	የኮሮናቫይረስ መዛመትን ተከትሎ የአፍሪካ አገራት በከተሞች ላይ የሚወስዷቸው እርምጃዎች የምጣኔ ሃብታቸውን ስሱ ጎን ከግምት ውስጥ ያስገባና ቅድሚያ ሊሰጣቸው እንደሚገባ የአፍሪካ ኢኮኖሚ ኮሚሽን ባወጣው መግለጫ አስታወቀ። የብዙ አፍሪካ አገራት የምጣኔ ሃብት እድገት አንቀሳቃሽ ኃይሎች ከተሞች እንደመሆናቸው መጠን ወረርሽኙን ለመቆጣጠር በሚደረጉ ሁኔታዎች ላይ በከፍተኛ ሁኔታ አደጋ ውስጥ እንደሚገቡ የኮሚሽኑ የሥዓተ ፆታ፣ ድህነትና ማኅበራዊ ፖሊሲ ክፍል ኃላፊ ቶኮዚ ሌሩዝቪድዚ ገልፀዋል። የአፍሪካ ከተሞች 600 ሚሊዮን ሕዝብ የሚኖሩባበቸውና የአህጉሪቱንም 50 በመቶ አጠቃላይ ብሔራዊ ምርት (ጂዲፒን) አስተዋፅኦ የሚያደርጉ ናቸው። በቦትስዋና፣ ኡጋንዳ፣ ቱኒዝያና፣ ኬንያ ባሉ አገራት ደግሞ ሰባ በመቶውን አጠቃላይ ብሔራዊ ምርን ይሸፍናሉ። የምጣኔ ሃብት አስተፅኦዋቸውም ካላቸው የሕዝብ ቁጥር ይበልጣል። ከኮሮናቫይረስ መዛመት ጋር ተያይዞም በሚወሰዱ እርምጃዎች ከፍተኛ ቁጥር ያላቸው ከተሜዎች ለሥራ አጥነት ይጋለጣሉ። በተለይም የአገራቱ የምጣኑ ሃብት መሰረት የሆኑት ማኑፋክቸሪንግና የአገልግሉት ዘርፎች መሽመድመድ ያጋጥማቸዋል ተብሎ እንደሚጠበቅ ኮሚሽኑ አስታውቋል። ከተሞችን መሰረት ያደረጉት እነዚህ ዘርፎች 64 በመቶ የሚሆነውን አጠቃላይ ብሔራዊ ምር የሚሸፍኑና ከፍተኛ የሰው ኃይልም ቀጣሪ ናቸው። በተለይም ከሰሜን አፍሪካ ውጭ ያሉ 250 ሚሊዮን የሚሆኑ በኢመደበኛ የተቀጠሩ አፍሪካውያን ከፍተኛ አደጋ ውስጥ እንደሚገቡ መግለጫው አመልክቷል። ከዚህም በተጨማሪ ከተሞች ውስጥ መቀመጫቸውን ያደረጉ የተለያዩ ድርጅቶችና ተቋማት ከኮቪድ-19 ጋር በተያያዘ ጫና ውስጥ መግባታቸው አይቀርም ተብሏል። በተለይም ጥቃቅን፣ አነስተኛና መካከለኛ ድርጅቶች የአህጉሪቷ 80 በመቶ ቀጣሪ እንደመሆናቸው መጠን በከፍተኛ ሁኔታ የሚጎዱትም እነሱ እንደሚሆኑ መግለጫው አሳይቷል። ይህም ሁኔታ መሰረታዊ የሚባሉ ሸቀጦች ዋጋ እንዲጨምር በር ይከፍታል፤ በተለያዩ የአፍሪካ ከተሞችም ላይ እንደተስተዋለው በመቶ እጅ ምግብ ላይ የዋጋ ጭማሪ ታይቷል። አገራቱ የካፒታል ወጪያቸው በዓለም አሉ ከሚባሉት አገራት በጣም ዝቅተኛ መሆን፣ ቫይረሱን ለመቆጣጠር ያላቸው አቅም እንዲሁም የገንዘብ እጥረት ተደራራቢ ችግር ሊያስከትል ይችላል ብሏል። የተለያዩ የከተማ አስተዳደሮች የነበራቸውን በጀትም ለድንገተኛ የኮሮናቫይረስ ምላሽ እንዲሁም ለጤና ሽፋን ስለሚያውሉትም የገንዘብ ችግር ማጋጠሙ አይቀርም። እናም በተለያየ ደረጃ ላይ ያሉ የከተማ አስተዳደሮች የችግሩ ገፈት ቀማሽ በመሆናቸው፣ የሚያስተዳድሩትን ሕዝብም ሆነ አካባቢ የመረዳት አቅማቸው ከፍተኛ ስለሆነ፣ ማኅበረሰቡን በቀጥታ ማስተባበርም ስለሚችሉ ግልፅነትና ኃላፊነት በተሞላበት መልኩ ሥራቸውን እንዲያከናውኑ ድጋፍ ሊደረግ ይገባል ብሏል። መግለጫው አክሎም ከድንገተኛ የጤና ሽፋንና ሰብአዊ ድጋፎች በተጨማሪ ኢኮኖሚያዊ ጫናዎችን መጋፈጥ ያስችላቸው ዘንድ በተለያየ ደረጃ መንግሥት ቅድሚያ ሰጥቶ ምላሽ ሊሰጥ እንደሚገባም አፅንኦት ሰጥቷል። ከእነዚህም ውስጥ ኮሚሽኑ የከተሞች ኢኮኖሚያ እንዲያገግም መወሰድ ካለባቸው እርምጃዎች መካከል በተለያየ ደረጃ ያሉ የከተማና የአካባቢ አስተዳደሮችን ማጠናከር፣ ለጥቃቅን፣ አነስተኛ፣ መካከለኛ ድርጅቶች ሠራተኞቻቸው ሥራ አጥ እንዳይሆኑ ለአጭር ጊዜ የሚቆይ የገንዘብ እፎይታ፣ በኢመደበኛ ተቀጥረው ለሚሰሩ የማኅበራዊ ጥበቃ ድጋፎች ያስፈልጋል ተብሏል። ረዘም ባለ ጊዜ ደግሞ የከተሞች ምጣኔ ሃብት ሙሉ በሙሉ እንዲያገግም ኢንቨስትመንቶችን መጨመር እንደሚያስፈልግ ተገልጿል። ምንም እንኳን መግለጫው ከተሞች ላይ ያለውን ተግባር ቅድሚያ ይሰጥ ቢልም በአጠቃላይ አገራዊና ቀጠናዊ ኢኮኖሚያዊ ጫናዎች ከግምት ውስጥ ሊገቡ እንደሚገባ አስምሯል።	https://www.bbc.com/amharic/news-52293792
business	የኬንያ የኤሌክትሪክ ኃይል ኃላፊዎች በኃይል መቆራረጥ ክስ ተመሰረተባቸው	በኬንያ ሃገር አቀፍ የኃይል መቆራረጥን ተከትሎ ሶስት ከፍተኛ የኤሌክትሪክ ኃይል ድርጅት ኃላፊዎች ክስ ተመሰረተባቸው። ኃላፊዎቹ ሆን ብለው የኃይል መቆራረጥን አስከትለዋል እንዲሁም በቸልተኝነት ክስ ቀርቦባቸዋል። ሌሎች የድርጅቱ ስድስት ሰራተኞች በቁጥጥር ስር ውለው የነበረ ቢሆንም ያለምንም ቅድመ ሁኔታ ተፈትተዋል። ሃገር አቀፍ የኃይል መቆራረጡ በአንዳንድ አካባቢዎች ለሁለት ሳምንታት ያህል ቆይቷል ተብሏል። ከሳምንት በፊት ከፍተኛ የኤሌክትሪክ ኃይል መጠን (ቮልቴጅ) መስመር መሰበሩን ተከትሎ አገሪቷ በድቅድድ ጨለማ ተውጣ ነበር። የኤሌክትሪክ ኃይሉም ከሰዓታት በኋላ በየደረጃው ተመልሷል። በክሱ መሰረት ሶስቱ ኃላፊዎች ከፍተኛ ቮልቴጅ የኤሌክትሪክ መስመር ዝርጋታን ባለማስተካከላቸው እንዲሁም ሆን ብለው መብራት ከመቋረጡ ከሳምንታት በፊት የተበላሹትን ማማዎች ሳይጠግኑ ቸል በማለታቸው ተከሰዋል። ሶስቱም ግለሰቦች ክሱን ውድቅ ያደረጉ ሲሆን እያንዳንዳቸውም በ10 ሺህ ዶላር ዋስ ተለቀዋል። የፍርድ ሂደታቸውም ለየካቲት መጨረሻ ተቀጥሯል። ባለፈው ሳምንት ፕሬዝዳንት ኡሁሩ ኬንያታ የመሰረተ ልማት ውድመት በተለይም የመንግሥት ይዞታዎች ላይ መበራከቱ እንዳሳሰባቸው ገልጸዋል። ድርጊቱ ሆን ብሎ ምጣኔ ኃብቱን ለማቆርቆዝ የሚደረግ ደባ ነው በማለት ዘርፉን የሚቆጣጠር መመሪያ እስካልተዘጋጀ ድረስ በቁርጥራጭ ብረታ ብረት ላይ የሚደረገውን ማንኛውንም አይነት ሽያጭ ከልክለዋል።	https://www.bbc.com/amharic/news-60144167
politics	የእስራኤል ሚኒስትር የተባበሩት አረብ ኤምሬትስ ጉብኝት ታሪካዊ ነው ተባለ	"የእስራኤል ሚኒስትር በተባበሩት አረብ ኤምሬትስ የሚያደርጉት ታሪካዊ ጉብኝት የሁለቱን አገራት ጥብቅ ግንኙነት አመላካች መሆኑ ተገለፀ። የእስራኤል የውጭ ጉዳይ ሚኒስትር ያር ላፒድ  ማክሰኞ ዕለት የተባበሩት አረብ ኤምሬትስን ምድር ሲረግጡ ለአገራችውና ለአረቡ ዓለም ታሪካዊ አጋጣሚ ይሆናል ተባለ። ላፒድ ከ9 ወራት በፊት እስራኤል፣ የተባበሩት አረብ ኤምሬትስ እና ባህሬን ግንኙነታቸውን ለማጠናከር ከተስማሙ በኋላ በባህረ ሰላጤ አገራት ይፋዊ ጉብኝት በማድረግ የመጀመሪያው የእስራኤል ሚኒስተር ይሆናሉ። በሁለቱ ቀናት ጉብኝትም  ሚኒስትር ላፒድ፤ ከዩኤኢ አቻቸው ሸክ አብዱላህ ቢን ዛይድ አል ናህያን ጋር ይገናኛሉ። የእስራኤል ኤምባሲንና የቁንስላ ጽ/ቤት በአቡዳቢና በዱባይ መርቀው ይከፍታሉ። የሚኒስትሩ ጉብኝት ከእስራኤልና ጋዛ ግጭት በኋላ በሁለቱም ወገን የተደረገ የመጀመሪያው ይፋዊ ግንኙነት በመሆኑ ወሳኝ መሆኑ ተነግሯል። እንደ ተባበሩት መንግሥታት ከሆነ ግንቦት ወር ላይ በተፈጠረ ግጭት በጋዛ ቢያንስ 256 ሰዎች ሲገደሉ፤ በእስራኤል ደግሞ 13 ሰዎች ተገድለዋል። አሁን ለተጀመረው የአገራቱ ግንኙነት የ11 ቀናቱ ግጭት የመጀመሪያው ፈተና ነበር። በተለይም የተባበሩት አረብ ኤሚሬቶች አመራር ስምምነቱን እስራኤል ፍልስጤማውያን በከፍተኛ ሁኔታ የተቃወሙትንና የዌስት ባንክን ክፍሎች ለመያዝ ያቀደችውን ዕቅድ ለመግታት እንደ አንድ አጋጣሚ ተጠቅመውበታል፡፡ እስራኤልና ፍልስጤም ወደ ግጭት ሲያመሩ ዩኤኢ በምስራቅ እየሩሳሌም የሚኖሩ የአይሁድ ሰፋሪዎችን እስራኤል ፍልስጥኤማዊያንን ማስወጣቷን አውግዛለች። በእስራኤልና በፍልስጤም ውጥረቶች እንዲባባሱ የሚያደርጉ ምክንያቶችን እስራኤል እንድታረግብም አሳስባ ነበር። ነገር ግን በግጭቱ ወቅት እስራኤል በጋዛ ላይ በሺዎች የሚቆጠሩ ሮኬቶችን ስታዘንብ ዩኤኢ የአይሁድ መንግሥት ላይ ጫና ለማሳደር ያደረገችው ዲፕሎማሲያዊ ድጋፍ እምብዛም ነበር። አሁን ላይ ከአንባገነኗ ዩኤኢ ጋር ስላለው ፖለቲካዊ ጉዳይ የሕዝቡን ስሜት መለካት አስቸጋሪ ቢሆንም የእስራኤልን ድርጊት የሚያወግዝና ለፍልስጤማዊያን ድጋፍ የሚያሳዩ መልዕክቶች በማህበራዊ ሚዲያ እየተጋሩ ነው። ተቀማጭነቱን ዱባይ ያደረገው የፖለቲካ ተመራማሪ አብዱልክሃላቅ አብዱላህ  የሚኒስትር ላፒድ ታሪካዊ ጉብኝቱ  ሁለቱ አገራት ያጋጠማቸውን ፈተና በደንብ እንደተቋቋሙ የሚያሳይ ነው ብለዋል። ""የሁለትዮሽ ግንኙነቱ የመጀመሪያውን ፈተና አልፏል፤ ይህም እንደማይቀለበስ ያሳያል"" ብለዋል የፖለቲካ ተመራማሪው። ተማራማሪው  ዩኤኢ ሁለት መንገዶችን እየተከተለች መሆኑን ጠቅሰው፤ አንደኛው ሁኔታውን ወደ ቀድሞው መመለስ ሲሆን ሁለተኛው ደግሞ ፍልስጤማዊያን የራሳቸውን መንግሥት የመመስረት መብትን መደገፍ  መሆኑን ተናግረዋል።"	https://www.bbc.com/amharic/news-57648417
business	እስራኤል፡ ወጣቶች ከአንድ ሺህ ዓመታት በላይ ያስቆጠሩ የወርቅ ሳንቲሞች አገኙ	የቅሪተ አካል ምርምር በሚካሄድበት አካባቢ በበጎ ፍቃደኝነት የሚሠሩ የእስራኤል ወጣቶች 1,100 ዓመታት ያስቆጠሩ 425 የወርቅ ሳንቲሞች አገኙ። በማዕከላዊ እስራኤል የተገኙት የወርቅ ሳንቲሞች በሸክላ ጆግ ውስጥ ተቀብረው ነበር። አብዛኞቹ ሳንቲሞች በጥንታዊ የእስልምና ዘመን ግዛቱ የአብሳድ ካሊፋት ክፍል ሳለ የነበሩ ሲሆኑ፤ 845 ግራም ይመዝናሉ። በተቀበሩበት ወቅት በከፍተኛ ገንዘብ የሚገመት ዋጋ ነበራቸው። የሳንቲሞቹ ዋጋ በዘመኑ አንድ ቅንጡ ቤት ያስገዛ ነበር። ሳንቲሙ የማን እንደነበረና ለምን ከተቀበረበት ሳይወጣ እንደቀረ እስካሁን የታወቀ ነገር የለም። በእስራኤል ጥንታዊ ቅርሶች ባለሥልጣን የሚሠሩት የቁፋሮው ኃላፊዎች ሊያት ናዳቭዚቭ እና ሌሊ ሃዳድ “ሳንቲሞቹን ከ1,100 ዓመታት በፊት የቀበራቸው ሰው ተመልሶ ሊወስዳቸው ሳያስብ አልቀረም። መያዣውን በቢስማር አጣብቀውት ነበር” ብለዋል። እንደዚህ ከፍተኛ ቁጥር ያላቸው ሳንቲሞች አንድ ሥፍራ ተቀብረው ማግኘት ብዙም አልተለመደም። “ወርቅ እጅግ ውድ ከመሆኑ የተነሳ በቁፋሮ ወቅት የተቀበረ ወርቅ ብዙ ጊዜ አናገኝም። ወርቅ እየቀለጠ ከትውልድ ወደ ትውልድ በመሸጋገር ጥቅም ላይ ይውላል” ብለዋል ተመራማሪዎቹ። ወርቁን ካገኙ ወጣቶች አንዱ የሆነው ኦዝ ኮኸን “በጣም ድንቅ ነገር ነው የገጠመኝ። ስቆፍር ስስ ቅጠል የሚመስል ነገረ አየው። በድጋሚ ስመለከተው ግን የወርቅ ሳንቲሞች እንደሆኑ ገባኝ” ብሏል። የወርቅ ተመራማሪው ሮበርት ኩል እንደሚሉት፤ በቁፋሮ የተገኘው የወርቅ መገበያያ ሳንቲም ብቻ ሳይሆን 270 የወርቅ ቁርጥራጮች ጭምርም ናቸው። እነዚህ ቁርጥራጮች እንደ ዝርዝር ሳንቲም የሚያገለግሉ ነበሩ። ከወርቅ ቁርጥራጮቹ አንዱ የባዛንታይን ሥርወ መንግሥቱ ቲዎፍሎስ ምስል አለበት። ምስሉ ከኮንስታንቲሎፕ ምስል ጋር የተያያዘ ሲሆን፤ በወቅቱ ሁለቱ ተቀናቃኞች መካከል አንዳች ትስስር መኖሩን የሚጠቁምም ነው።	https://www.bbc.com/amharic/news-53892020
politics	መቋጫ ያላገኘው በመተከል ዞን የሚፈጸመው ጥቃትና የነዋሪዎች ስጋት	"በቤኒሻንጉል ጉሙዝ ክልል መተከል ዞን ከአንድ ዓመት በላይ በዘለቀ ተከታታይ ጥቃት የበርካታ ሰዎች ህይወት ሲያልፍ በርካቶች ደግሞ ለጉዳት መዳረጋቸ በተለያዩ ጊዜያት ተዘግቧል። በዚህም ሳቢያ የሚፈጠረውን የጸጥታ ችግር ለማስቆም የመከላከያ ሠራዊት እና የፌደራል ፖሊስን ያካተተ ኮማንድ ፖስት በስፍራው ከተቋቋመ ወራት ተቆጥረዋል። ነገር ግን በአካባቢው ባሉ ነዋሪዎች ላይ የሚፈጸመው ጥቃት አሁንም እንደቀጠለ ነው። ከአንድ ወር በፊት ከቡለን ወረዳ ወደ ቻግኒ ይጓዝ በነበረ የሕዝብ ትራንስፖርት ላይ በተፈጸመ ጥቃት ከ50 በላይ ሰዎች መገደላቸው የሚታወስ ነው። በወቅቱ ከግድያው ካመለጡት ውስን ሰዎች መካከል የቡለን ወረዳ ነዋሪ የሆነው ወጣት በጥቃቱ ቆስሎ በሕይወት መትረፍ መቻሉን ለቢቢሲ ተናግሯል። ወጣቱ ተኩሱ ሲከፈት ቆስሎ ሲወድቅ ሌሎች ሰዎች ተመትተው እላዩ ላይ በመውደቃቸው ገዳዮቹ እንደሞተ አስበው ሲሄዱ ከጥቃቱ ከተረፉ ሌሎች ሰዎች ጋር ወደ ጫካ በመግባት እንዳመለጠ ይገልጻል። ከቡለን ወደ ቻግኒ ይጓዝ የነበረው ይህ ተሽከርካሪ፣ ዕለቱ የገበያ ቀን ስለነበር በርካታ ሰዎችን ጭኖ እንደነበር የሚያስታውሰው ወጣቱ፣ ቂዶ የምትባል ሰፈር ሲደርሱ ጫካ ውስጥ ተደብቀው በነበሩ ታጣቂዎች ጥቃቱ ተፈጸመባቸው። ""ተኩስ ከፈቱብን፣ ከዚያም ሹፌሩ መኪናውን አቆመው። ሁሉም መጥተው ብዙዎቹን ተሳፋሪዎች ገደሏቸው። እኔ ላይ አስከሬን ተጭኖኝ ስለነበር ቆስዬ ለመትረፍ ቻልኩ"" በማለት የነበረውን ሁኔታ ያስታውሳል። እነዚህ ጩቤ፣ ክላሽንኮቭ እና ቀስት ይዘው ነበር ያላቸው ከ20 እስከ 30 የሚሆኑት ጥቃት አድራⶄች አካባቢውን ለቀው መሄዳቸውን በመግለጽ ""ብዙም ጉዳት ያልደረሰብን ሰዎች እንደምንም ብለን ከአካባቢው አመለጥን"" ብሏል። የክልሉ ባለስልጣናት ይህን አይነቱን ተደጋጋሚ ጥቃት የሚያደርሱ አካላትን ""አማጺያን፣ የህወሓት ተላላኪ እና ከኦነግ-ሸኔ ጋር ያበሩ"" የሚሉ ጥቅል ስሞችን ይሰጧቸዋል። ነገር ግን እስካሁን ለእነዚህ ጥቃቶች በይፋ ወጥቶ ኃላፊነት የወሰደም ሆነ አላማውን የገለጸ አካል የለም። ተደጋጋሚ ጥቃት በሚያጋጥመው በመተከል ዞን በቡለን ወረዳ ተወልዶ ያደገው አሁንም እዚያው የሚኖረው አቶ አበበ (ለደኅንነቱ ሲባል ስሙ የተቀየረ) በአካባቢው ከሌላ ቦታ መጥቶ ጥቃቱን የሚፈጽም ""አማጺ የሚባል ቡድን የለም"" ይላል። ጨምሮም ""አብረውን የሚኖሩ ፖሊሶች፣ ታጣቂዎችና የጥበቃ ሠራተኞች ናቸው ይህንን ጉዳት የሚያደርሱት"" የሚለው አቶ አበበ በቅርቡ አንዝባ ጉና በሚበላው ቀበሌ ውስጥ የተፈጸመውን ጥቃት እንደማሳያ ያነሳዋል። ""በወቅቱ ጥቃቱን አድርሰው ከተያዙት ሰዎች መካከል አንዱ የወረዳው ምክትል አስተዳዳሪ ሆኖ ተገኝቷል። ራሱም አምስት ሰዎች መግደሉንም አምኗል"" በማለት የአካባቢው አመራር የግጭቱ ተሳታፊ መሆኑን ያስረዳል። ባለፈው ሳምንት የአካባቢውን ጸጥታ ለመጠበቅ የተቋቋመው ኮማንድ ፖስት ያለፉት አራት ወራት ሥራውን በገመገመበት ጊዜ በመተከል ዞን ለተከሰተው ሞትና መፈናቀል ምክንያት የሆኑ 284 ታጣቂዎች መደምሰሳቸው ተገልጿል። በተጨማሪም በአካባቢው በተከታታይ ከተፈጸሙት ጥቃቶች ጋር በተያያዘ ተሳትፎ ነበራቸው የተባሉ 66 በተለያየ አመራር ደረጃ ላይ በነበሩ ኃላፊዎች ላይ ፖለቲካዊ እርምጃ መወሰዱ ተነግሯል። አማጺ ቡድን የሚባል የለም የሚለው አቶ አበበ ግን ""ኮማንድ ፖስቱ ራሱ የችግሩ አካል ነው"" ይላል። በማስረጃነት የሚያቀርበው ደግሞ ጉብላክ ከተባለው ቦታ ላይ የተከሰተውን ጥቃት ነው። መንገዱ ሽፍቶች እንዳሉና አስተማማኝ ስላልሆነ ወደዚያ እንደማይሄድ አሽከርካሪው ፈቃደኛ እንዳልነበረና የኮማንድ ፖስቱ አባላት በአጀብ እንደሚሸኟቸውና የተወሰነ መንገድ አብረዋቸው እንደተጓዙ አበበ ይናገራል። ""ነገር ግን በፓትሮል ሸኝተዋቸው የሆነ ቦታ ተመለሱ፤ እነሱ ከተመለሱበት ቦታ 300 ሜትር አለፍ ብሎ ደግሞ መኪናው በሽፍቶች እንዲቆም ተደርጎ በተሳፋሪዎች ላይ እርምጃ ተወስዶባቸዋል"" ይላል። ባለፈው ወደ ቻግኒ ሲጓዝ ጥቃት የደረሰበት ተሽከርካሪም ሹፌሩ አልሄድም ቢልም ""አንተ ራስህ ችግር ፈጣሪ ነህ ተብሎ በወረዳው ፖሊስ ተገዶ ነው የሄደው"" በማለትም ያክላል። የአካባቢው አመራር ውስጥ ያሉና ሌሎች ሰዎች በነዋሪው መካከል ጥርጣሬና ስጋት የሚፈጥሩ ወሬዎችን በሚያሰራጩበት ወቅት ጥቃቶች እንደሚፈጸሙና እንደሚባባሱ አቶ አበበ ከዚህ በፊት ያጋጠሙ ክስተቶችን በማስታወስ ይናገራሉ። በቤኒሻንጉል ጉሙዝ ክልል በተለይ በመተከል ዞን እየተፈጸሙ ካሉ ጥቃቶች ጋር በተያያዘ በአካባቢው ያሉ የመስዳደር አካላት ላይ ከነዋሪዎች የተሰነዘረውን ክስ በተመለከተ ቢቢሲ ምላሽ ለማግኘት አቶ መለሰ በየነ የቤኒሻንጉል ጉሙዝ የመንግሥት ኮሙኒኬሽን ጽህፈት ቤት ኃላፊን ጠይቆ ነበር። ኃላፊው በሰጡት ምላሽ ""ማንኛውም አመራር በዚህ ቀውስ ውስጥ ተሳትፎ ካለው ጥያቄ የሚያነሱት ነዋሪዎች መረጃ ሰጥተውን እርምጃ እንወስዳለን። እስካሁንም እየወሰድን ነው"" በማለት፤ ከዚሁ ጋር በተያያዘ በአመራርና በጸጥታ አካላት ላይ ኃላፊነታቸውን በአግባቡ ባለመወጣት ፖለቲካዊ ርምጃና ለሕግ ተጠያቂ እንዲሆኑ መደረጉን ገልጸዋል። በአንጻሩ ኮማንድ ፖስቱ ችግሩ ሲፈጠር ኃላፊነታቸውን በአግባቡ አልተወጡም ያላቸውን 67 የቤኒሻንጉል ጉሙዝ የፖሊስ አባላትን መያዙን አስታውቋል። በአካባቢው በሚፈጸሙ ጥቃቶች በሰዎች ላይ የሞትና የአካል ጉዳት ከመድረሱ ባሻገር በሺዎች የሚቆጠሩት ለመፈናቀል ተዳርገዋል። በዚህም በመተከል ዞን ቢያንስ 22 ሺህ በላይ ነዋሪዎች ከቀያቸው መፈናቀላቸውን የኮማንድ ፖስቱ ባለፈው ሳምንት ባደረገው ግምገማ ላይ ተገልጿል። የኮምዩኒኬሽን ኃላፊው አቶ መለሰ በየነ እንዳረረጋገጡት በርካታ ሰዎች ከቀያቸው ተፈናቅለዋል፤ ""እነዚህን ተፈናቃዮች በክልሉ አደጋ መከላከልና በሰላም ሚንስትር አማካኝነት ሰብዓዊ እርዳታ እንዲያገኙ እየተደረገ ነው"" በማለት በቀጣይም ወደቀያቸው እንዲመለሱ ለማድረግ ጥረት እየተደረገ መሆኑን ተናግረዋል። በተጨማሪም ምክትል ርዕሰ መስተዳድር አቶ ጌታሁን አብዲሳን ጠቅሶ በፌስቡክ ገጹ ላይ እንዳሰፈረው በመተከል ዞን ""ከጥፋት ቡድኑ ጋር በቀጥታም ሆነ በተዘዋዋሪ በተሳተፉ አካላት ላይ የሚወሰደው እርምጃ ተጠናክሮ ይቀጥላል"" ማለታቸውን ተዘግቧል። አቶ ጌታሁን ጨምረውም በዞኑ በተደጋጋሚ ከሚከሰቱ ጥቃቶች ጋር በቀጥታም ሆነ በተዘዋዋሪ ግንኙነት አላቸው በተባሉ አመራሮች፣ የጸጥታ አካላትና የተለያዩ ግለሰቦች ላይ ፓለቲካዊና ህጋዊ እርምጃ እየተወሰደ መሆኑን መናገራቸውን ገልጿል። ይህ ክስተት ያሳሰበው የቤኒሻንጉል ክልልን ብቻ ሳይሆን በተፈጸሙ ጥቃቶች ኢላማ ተደርገዋል ባላቸው የክልሉ ተወላጆች ሳቢያ የአማራ ክልልም የፌደራል መንግሥቱም ሆነ የቤኒሻንጉል ጉሙዝ ክልል ጥቃቶቹን ለማስቆምና የዜጎችን ደኅንንት እንዲያስጠብቁ ሲጠይቅ ቆይቷል። በቅርቡ የተፈጸሙ ጥቃቶችን ተከትሎ የአማራ እና የቤኒሻንጉል ጉሙዝ ክልሎች ባወጧቸው መግለጫዎች ውዝግብ ውስጥ ገብተው እንደነበር ይታወሳል። በምዕራብ ኢትዮጵያ በሚገኘው የቤኒሻንጉል ጉሙዝ ክልል ያለው የመተከል ዞን ውስጥ በታጣቂዎች እየተፈጸመ ያለው ጥቃት ወራትን አስቆጥሮ፤ አሁንም ድረስ በተለያዩ ጊዜያት በሚፈጸሙ ጥቃቶች በርካታ ሰላማዊ ሰዎች ተገድለዋል። ከአማራ ክልል ጋር የሚዋሰነውና በሰባት ወረዳዎች በተዋቀረው የመተከል ዞን የተለያዩ ብሔረሰቦች ይኖራሉ። በዋናነት የጉሙዝ፣ የሽናሻ፣ የአማራ፣ የአገው፣ የኦሮሞና የበርታ ብሔሮች ይገኙበታል። በተለያዩ ጊዜያት የሚፈጸሙ ጥቃቶች ማንነትን የለየና በተወሰኑት ላይ ያነጣጠረ መሆኑን ቢቢሲ ያናጋረቸው ነዋሪዎችና ከዚህ በፊት የወጡ ዘገባዎች ያመለክታሉ።"	https://www.bbc.com/amharic/news-55301531
health	የኮቪድ ህሙማንን የሚያክመው ኤካ ኮተቤ ሆስፒታል እየሞላ ነው ተባለ	"የኮቪድ-19 ሕሙማንን ተቀብሎ ህክምና የሚሰጠው ኤካ ኮተቤ ሆስፒታል በኮቪድ-19 ታካሚሞች እየሞላ እንደሚገኝ የሆስፒታሉ ዋና ሥራ አስኪያጅ ዶ/ር ያሬድ አግደው ለቢቢሲ ተናገሩ። በተመሳሳይ ከትናንት በሰቲያ የጤና ሚንስትሯ ዶ/ር ሊያ ታደሰ በኮቪድ-19 ምክንያት በጽኑ የሚታመሙ እና ህይወታቸው የሚያልፍ ሰዎች ቁጥር አሻቅቧል ብለው ነበር። ከጤና ሚንስቴር የተገኘው ዕለታዊ የኮቪድ-19 አሃዝ እንደሚያመለክተው መስከረም 11 እና 12 ከኮቪድ-19 ጋር በተያያዘ በእያንዳንዱ ቀን ከ40 በላይ ሰዎች ሕይወታቸውን አጥተዋል። የኤካ ኮተቤ ሆስፒታል ዋና ሥራ አስኪያጅ ዶ/ር ያሬድ፤ ኮቪድ-19 ኢትዮጵያ መግባቱ ከተገለጸ ጀምሮ ሆስፒታላቸው በቫይረሱ የተያዙ ህሙማንን ሲያክም የቆየ መሆኑን አስታውሰው በአሁኑ ወቅት ከፍተኛ ቁጥር ያላቸው ሕሙማን ወደ ሆስፒታሉ እየገቡ እንደሆነ ተናግረዋል። ""ከአንድ ወር ከ15 ቀን ወዲህ የጽኑ ሕሙማን ክፍላችን ሙሉ ነው። የተቀሩት አልጋዎችም እየሞሉ ይገኛሉ"" ሲሉ ተናግረዋል። ሆስፒታሉ ሥራ ከጀመረበት ጊዜ አንስቶ ወደ 5ሺህ የሚጠጉ ታማሚዎችን ተቀብሎ ማከሙን የሚናገሩት ዶ/ር ያሬድ፤ በአሁኑ ወቅት በሆስፒታሉ ወደ 200 የሚጠጉ ሕሙማን የሕክምና ክትትል እየተደረገላቸው እንደሆነ ይናገራሉ። ዶ/ር ያሬድ በቫይረሱ የሚያዙ ሰዎች ቁጥር ለመጨመሩ ዋናው ምክንያት ዴልታ የተሰኘው የኮቪድ ዝርያ በኢትዮጵያ መገኘቱ እንደሆነም ተናግረዋል። ዶ/ር ያሬድ፤ በቅርቡ በኢትዮጵያ እንደተከሰተ የተገለጸው ዴልታ ቫይረስ ከፍተኛ ከሰው ወደ ሰው የመተላለፍ አቅም ያለውና የሚያስከትለውም ሕመም የከበደ መሆኑን በማስታወሰ ሕብረተሰቡ አስፈላጊውን ጥንቃቄ ማድረግ ይኖርበታል ብለዋል። የጤና ሚንስትሯ ዶ/ር ሊያ በኢትዮጵያ በከፍተኛ ፍጥነት በመስፋፋት ሰዎችን ለከባድ ህመም የሚዳርግ እና ለሞት የሚያበቃው አደገኛው የዴልታ ዝርያ በአገራችን መኖሩ የተረጋገጠ ቢሆንም፤ በኅብረተሰቡ ዘንድ እየተወሰደ ያለው የመከላከያ እርምጃ አነስተኛ ነው ብለዋል። በቀጣይ የትምህርት ቤቶች መከፈት፣ ልዩ ልዩ በዓላትና የከፍተኛ ትምህርት ተቋማት ተማሪዎች ምረቃ እና ሌሎች ለቫይረሱ ስርጭት አጋላጭ ሁኔታዎች መከናወናቸው ለቫይረሱ ስርጭት ምክንያት እንደሚሆኑ አሳስበው፤ የቫይረሱን ስርጭት ለመከላከል የወጣው መመሪያ እንዲተገበር ጠይቀዋል። በኢትዮጵያ ውስጥ በአሁኑ ጊዜ ሦስተኛው ዙር የኮሮናቫይረስ ወረርሽኝ ማዕበል መከሰቱን የጤና ባለሙያዎች የሚናገሩ ሲሆን፤ ይህም ዴልታ ከተባለው ከባድ የቫይረሱ ዝርያ ጋር ተዳምሮ በበሽታው የሚያዙና ሚሞቱ ሰዎችን ቁጥር ከፍ አድርጎታል ይላሉ። ከቅርብ ሳምንታት ወዲህ በአገሪቱ ውስጥ በበሽታው የሚያዙ፣ በጽኑ የሚታመሙና ለህልፈት የሚዳረጉ ሰዎች ቁጥር በከፍተኛ መጠን እጨመረ መሄዱ በሽታው በአሳሳቢ ደረጃ ላይ እንደሚገኝ ያመለክታል። የጤና ሚኒስቴርና የሕብረተሰብ ጤና ኢንስቲቲዩት በአገሪቱ ያለውን የወረርሽኙን ሁኔታ በተመለከተ የሚያወጡት መረጃ እንደሚያመለክተው በአገሪቱ በሽታው መኖሩ ከታወቀበት ጊዜ አንስቶ ከ335 ሺህ በላይ ሰዎች በበሽታው መያዛቸው በምርመራ ተረጋግጧል። ከእነዚህ ውስጥም አብዛኞቹ ከወረርሽኙ ያገገሙ ሲሆን በበሽታው ሰበብ ከ5260 በላይ ሰዎች ህይወታቸውን አጥተዋል። ኢትዮጵያ በሽታውን ለመከላከል የሚያስችሉ ክትባቶችን መስጠት ከጀመረች ወራት የተቆጠሩ ሲሆን አስካሁን ከ2.6 ሚሊዮን ሰዎች በላይ መከተባቸው ተገልጿል።"	https://www.bbc.com/amharic/news-58671327
health	ቦይንግ 20 በመቶ ሰራተኞቹን ለመቀነስ ማቀዱን አስታወቀ	ቦይንግ በቅርቡ 7 ሺህ የሚሆኑ ሰራተኞቹን እንደሚቀንስ ይፋ አድርጓል። በኮሮናቫይረስ ወረርሽኝ የተጎዳው የአሜሪካኑ አውሮፕላን አምራች ቦይንግ በከፍተኛ ሁኔታ የሰራተኞቹን ቁጥር ለመቀነስ እንዳሰበ ያሳወቀ ሲሆን በመጪው አውሮፓውያኑ አመት መጨረሻም 20 በመቶ የሚሆኑትን ወደ 30 ሺህ ሰራተኞቹን እንደሚቀንስ አስታውቋል። ከቀውሱ በፊት ኩባንያው የነበሩት የሰራተኞች ቁጥር 160 ሺህ ነበር። የኮሮናቫይረስ ወረርሽኝ በተጨማሪ ከ337 ማክስ የደህንነት ስጋቶች ጋር ተደራርቦ ኩባንያውን ለኪሳራ ዳርገውታል። እስከ መስከረም አጋማሽ ባለውም ሶስት ወራት ውስጥ 466 ሚሊዮን ዶላር ከስሬያለሁ ብሏል። ይህም ሁኔታ ለአመት ያህልም ቀጥሏል። ከበረራ ውጭ ሆነው የነበሩት 737 ማክስ አውሮፕላኖቹ በረራ ሊጀምሩ ይችላሉ መባሉም ጋር ተያይዞም ኩባንያው በእነዚህ አውሮፕላኖች ሽያጭ እንደሚያገግም ተስፋ አድርጓል። 737 ማክስ ሁለት አውሮፕላኖች ተከስክሰው የ346 ሰዎች ህይወት ከጠፋ በኋላ ከበረራ ከታገደ ከአንድ አመት በላይ ሆኖታል። አውሮፕላኑ ሙሉ ሙሉ ከበረራ የታገደው በጎርጎሳውያኑ መጋቢት ወር 2019 ዓ.ም ነበር። የኮሮናቫይረስ ወረርሽኝ በአየር ጉዞ ኢንዱስትሪው ላይ ከፍተኛ ቀውስን ያስከተለ ሲሆን በርካታ አየር መንገዶችንም ኪሳራ ውስጥ ጥሏል። በዚህም ምክንያት በርካታ አየር መንገዶች ሰራተኞቻቸውን አባረዋል እንዲሁም አዳዲስ ሊገዟቸው ያሰቧቸውን አውሮፕላኖች በይዋል ይደር ትተውታል። ቦይንግም ሰራተኞችን ከመቀነስ በተጨማሪ ምርቱንም ዝቅ ለማድረግ ተገዷል። ከዚህ ቀደም 10 በመቶ ሰራተኞቹን የቀነሰው ቦይንግ እስከ 2023 ባለው ወቅትም ካለበት ቀውስ እንደማይወጣ ግምቱን አስቀምጧል። ገቢውም በከፍተኛ ሁኔታ ማሽቆልቆሉ የተነገረለት ቦይንግ በዘጠኝ ወራትም 30 በመቶ ዝቅ ብሏል። የቦይንግ ፕሬዚዳንትና ዋና ስራ አስፈፃሚ ዴብ ካልሁን እንዳሉት የኮሮናቫይረስ ወረርሽኝ በከፍተኛ ሁኔታ ኢንዲስትሪው ላይ ጉዳት ማድረሱን ነው።	https://www.bbc.com/amharic/news-54748697
sports	ለንደን ማራቶን፡ ያልተጠበቀው ኢትዮጵያዊ ሹራ ቂጣታ በለንደን ማራቶን ማሸነፍ ዓለምን አስደመመ	"የአለም የማራቶን ሬኮርድ ባለቤት ኢሉይድ ኪፕቾጌን በማሸነፍ ኢትዮጵያዊው ሹራ ቂጣታ በዛሬው የለንደን ማራቶን ያልተጠበቀ ድልን ተጎናፅፏል። የለንደን ማራቶን አራት ጊዜ አሸናፊው ኪፕቾጌ እንደሚያሸንፍ ብዙዎች ባይጠራጠሩም ባልተጠበቀ ሁኔታ ሁለት ዙር ሲቀረው ወደኋላ ቀርቶም በዚህ ውድድር ስምንተኛ ሆኗል። ኢትዮጵያዊው ሹራና ኬንያዊው ቪንስንት ኪፕቹምባ ተከታትለው አንደኛና ሁለተኛ የሆኑ ሲሆን፣ ሹራ ያሸነፈበትም ሰዓት 2፡05፡41 ነው። በሴቶችም የማራቶን ውድድር የክብረ ወሰኑ ባለቤት ብሪጅድ ኮሴጊ አሸንፋለች። ""በጣም ነው ያዘንኩት፣ ምን እንደተፈጠረ አላውቅም"" በማለትም ኪፕቾጌ ከውድድሩ በኋላ ተናግሯል። ""በመጨረሻዎቹ 15 ኪሎሜትሮች የቀኝ ጆሮዬ ተደፍኖ ነበር። በጭኔና ጉልበቴም የቁርጥማት ህምም እየተሰማኝ ነበር"" ያለው ኪፕቾጌ አክሎም ""ድንገት በውድድሩ ላይ ያጋጠመኝ ነው። ውድድሩን በመልካም ሁኔታ ነበር የጀመርኩት። አየሩ በጣም ቀዝቃዛ ነበር ግን እሱን ምክንያት አላደርግም"" ብሏል። ባቱ ላይ ባጋጠመው አደጋ ምክንያት ቀነኒሳ በቀለ ውድድሩን ማቋረጡን ተከትሎም ኪፕቾጌ በቀላሉ ያሸንፋልም የሚል ግምት ተቀምጦ ነበር። በ2፡01፡39 የኦለምን ሬኮርድ የተቆናጠጠው የ35 አመቱ ኪፕቾጌ ስምንተኛም ቢሆን ውድድሩን ሳያቋርጥ ጨርሷል። በተለይም ውድድሩ አስራ አምስት ደቂቃ ሲቀረው ሹራ ሩጫውን ያፋጠነው ሲሆን ኪፕቾጌም ምቾት ተነስቶ ታይቷል። በርካቶች ውድድሩን ያቋረጡ ሲሆን ሹራ በአንደኛነት፣ በሁለተኛነት ኬንያዊው ኪፕቹምባና በሦስተኛነት ሲሳይ ለማ ተከታትለው ገብተዋል። የ24 ዓመቱ ሹራ  ኪፕቹምባን በአንድ ሰኮንድ የቀደመው ሲሆን ሲሳይን ደግሞ በሶስት ሰኮንዶች ብቻ ነው። ""ለዚህ ውድድር በደንብ ተዘጋጅቼ ነበር። ቀነኒሳ በቀለም በጣም ነው የረዳኝ፤ በማሸነፌ ደስተኛ ነኝ"" ብሏል። ኢትዮጵያውያኖቹ ሞስነት ገረመው፣ ሙሌ ዋሲሁንና ታምራት ቶላም ከአራተኛ እስከ ስድስተኛ ያለውን ቦታ ይዘዋል።"	https://www.bbc.com/amharic/news-54409380
business	ታሊባን፡ የአፍጋኒስታን የባንክ ሥርዓት ሊንኮታኮት ከቋፍ ደርሷል ተባለ	"የአፍጋኒስታን የባንክ ሥርዓት ወደ መፍረስ ተቃርቧል ሲሉ አንድ የሃገሪቱ ባንክ ኃላፊ ለቢቢሲ ተናገሩ። የአፍጋኒስታን እስልምና ባንክ ዋና ሥራ አስፈፃሚ ሰይድ ሙሳ ካሌም አል-ፈላሂ እንዳሉት ደንበኞች በተደናገጡበት በዚህ ወቅት የሃገሪቱ የፋይናንስ ኢንዱስትሪ ""የህልውና ቀውስ"" ውስጥ ይገኛል። በካቡል ባለው ትርምስ ምክንያት ጊዜያዊ መቀመጫቸው ካደረጉበት ከዱባይ ""በአሁኑ ጊዜ ከፍተኛ ገንዘብ እየወጣ ነው"" ብለዋል። አክለውም ""ገንዘብ ማውጣት ብቻ እየተከናወነ ነው። አብዛኛዎቹ ባንኮች እየሠሩ አይደሉም። ሙሉ አገልግሎትም አይሰጡም"" ሲሉ ገልጸዋል። በነሐሴ ወር ታሊባን ሃገሪቱን ከመቆጣጠሩ በፊትም የአፍጋኒስታን ኢኮኖሚ ያልተረጋጋ ነበር። ኢኮኖሚው በከፍተኛ ሁኔታ በውጭ ዕርዳታ ላይ የተመሠረተ ነው። ከጠቅላላው የሀገር ውስጥ ምርት 40 በመቶ የሚሆነው ከዓለም አቀፍ ዕርዳታ የተገኘ መሆኑን የዓለም ባንክ ገልጿል። ታሊባን ሃገሪቱን ከተቆጣጠረ በኋላ ምዕራባውያኑ አፍጋኒስታን ከዓለም ባንክ እና ከዓለም አቀፉ የገንዘብ ድርጅት (አይኤምኤፍ) ጋር ሊያገኙ ይችሉ የነበሩትን ንብረቶች እና ገንዘብን አግደዋል። እንደ አል-ፈላሂ ከሆነ እገዳው ታሊባን ሌሎች የገንዘብ ምንጮችን እንዲያፈላልግ ያበረታታል ብለዋል። ""ቻይና እና ሩሲያ ጨምሮ ሌሎች ሃገሮችንም በጉጉት እየተጠባበቁ ነው።"" ""... በቅርቡም ይሁን ዘግይቶ በውይይት የሚሳካላቸው ይመስላል"" ብለዋል። ቻይና አፍጋኒስታንን እንደገና ለመገንባት እና ከታሊባን ጋር ለመሥራት ስላላት ፍላጎት ቀድሞውኑ አሳውቃለች። በቻይና መንግስት ቁጥጥር ስር ያለው ግሎባል ታይምስ ጋዜጣ በቅርቡ ""አፍጋኒስታንን በመገንባት ረገድ ትልቅ የትብብር አቅም አለ"" ያለ ሲሆን ቻይና በእርግጠኝነት ""መሪ"" መሆኗን ተናግሯል። ታሊባን የአፍጋኒስታንን የኢኮኖሚ ችግሮች ለማስተካከል ጫና እያደረበት ነው። የዋጋ ግሽበት እየናረ ሲሆን የአገሪቱ መገበያያ ገንዘብ አፍጋኒ የመግዛት አቅሙ እየቀነሰ ነው። ብዙዎች ሥራ ያጡ ሲሆን የገንዘብ እጥረት በመኖሩ ሰዎች ተስፋ ቆርጠዋል። በአፍጋኒስታን በየቀኑ በቂ ምግብ ያላቸው ቤተሰቦች አምስት በመቶዎቹ ብቻ ናቸው ሲል የተባበሩት መንግስታት የዓለም የምግብ ፕሮግራም አስጠንቅቋል። ጥናት ከተደረገባቸው ሰዎች መካከል ግማሾቹ ባለፉት ሁለት ሳምንታት ውስጥ ቢያንስ አንድ ጊዜ ምግብ እንዳለቀባቸው ተናግረዋል። ለአፍጋኒስታን ህልውና ሲባል ዓለም አቀፍ ገንዘብ እና የውጭ ዕርዳታ ማግኘት ቁልፍ ነው። ነገር ግን እንደ አሜሪካ ያሉ ሃገራት ከታሊባን ጋር ለመሥራት ፈቃደኞች ቢሆኑም የአገዛዙን የሴቶች ሰብዓዊ አያያዝ ጨምሮ በሌሎች ቅድመ ሁኔታዎች ላይ የተመሠረተ ነው። አል-ፈላሂ እንዳሉት ታሊባን ሴቶች ""ለጊዜው"" መሥራት እንደማይፈቀድላቸው ቢገልጽም በባንኩ የሚሠሩ ሴቶች ወደ ሥራ ገበታቸው እየተመለሱ ነው። ""በሴቶች መካከል ... ፍርሃት ነበር። ወደ ቢሮ አይመጡም ነበር። አሁን ግን ቀስ በቀስ ወደ ሥራ ገበታቸው መምጣት ጀመረዋል"" ብለዋል። የአል-ፈላሂ አስተያየት ከፓኪስታኑ ጠቅላይ ሚኒስትር ኢምራን ካን በቅርቡ ከሰጡት መግለጫም ጋር ይቀራረባል። ለቢቢሲ ቃለ ምልልስ በሰጡበት ወቅት ካን እንዳሉት ታሊባኖች ከዚህ ቀደም በስልጣን ላይ ከነበሩበት ወቅት ጋር ሲነጻጸር ለዓለም የበለጠ ዘመናዊ እና የተሻሻለ ገጽታ ለማሳየት እየሞከሩ ነው በማለት- የታሊባን 2.0 ዓይነት ሲሉ ገልጸዋል። ""በአሁኑ ወቅት የበለጠ ተለዋዋጭ እና በጣም ተባባሪ ናቸው።"" ካን ""ለጊዜው ምንም ጥብቅ ህጎችንን እና ደንቦችን አላስተላለፉም"" ብለዋል። የሴቶች እና የሰብአዊ መብት ተሟጋች ድርጅቶች ታሊባን በሚናገረው እና በመሬት ላይ ባለው እውነታ መካከል ትልቅ ልዩነት እንዳለ ጠቁመዋል። ብዙ ሴቶች እና ልጃገረዶች ወደ ትምህርት ቤት ወይም ሥራ እንዳይሄዱ ተከልክለዋል ሲሉም ያስረዳሉ።"	https://www.bbc.com/amharic/news-58716413
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።	https://www.bbc.com/amharic/news-48672456
health	ሊባኖስ፡ የቤይሩት ፍንዳታን ተከትሎ በርካታ የህክምና ማዕከላት ጥቅም አልባ ሆነዋል	ባለፈው ሳምንት በቤይሩት ከፍተኛ የሚባለውን ፍንዳታ ተከትሎ የጤና ማዕከላት ከጥቅም ውጭ ሆነዋል ተብሏል። የአለም ጤና ድርጅት በከተማዋ አደረግኩት ባለው ግምገማ ከ55ቱ ውስጥ ግማሹ ጥቅም አልባ መሆናቸውን ተረድቷል። ትልልቅ የሚባሉ ሶስት ሆስፒታሎች የተዘጉ ሲሆን ተጨማሪ ሌሎች ሶስት ሆስፒታሎች ደግሞ የሰራተኞቻቸውን ቁጥር ቀንሰዋል። የድርጅቱ አሰሳ እንደጠቆመው በጤና ማዕከላቱ ውስጥም የኮሮናቫይረስን ለመግታት የወጡ መመሪያዎች ተግባራዊ እየሆኑ አይደለም። ቤይሩትን ባንቀጠቀጣት በዚህ ፍንዳታ 200 ዜጎቿን ያጣች ሲሆን 6 ሺህ ያህል ደግሞ መጎዳታቸውንም የከተማዋ አስተዳዳሪ ማርዋን አቡድ አስታውቀዋል። ለፍንዳታው ምክንያት ደግሞ በስፋት ለግብርና ማዳበሪያነት የሚውለው የአሞኒየም ናይትሬት ኬሚካል በወደብ አካባቢ ደህንነቱ ባልተጠበቀ ሁኔታ በመቀመጡ ነው። ከፍተኛ ክምችት የተባለው ይህ ኬሚካል ወደ 2 ሺህ 700 ቶንም ይመዝናል። ፍንዳታው ሳምንቱን በትናንትናው ዕለት የደፈነ ሲሆን ይህን ያህል ተቀጣጣይ ኬሚካል ደህንነቱ ባልተጠበቀ ሁኔታ በወደብ ላይ መቀመጡ ቁጣን ቀስቅሷል። ይህ የገነፈለው ቁጣም የሊባኖስ መሪን ከስልጣናቸው እንዲለቁ አድርጓቸዋል። የሆስፒታሎቹ ሁኔታ እንዴት ነው? በምስራቅ ሜድትራንያን የአለም ጤና ድርጅት ቅርንጫፍ ዳይሬክተር ዶክተር ብሬናንን በቤይሩት የሚገኙ 55 ዋነኛ የጤና ማዕከላትን ሁኔታ ገምግመዋል። ከነዚህም ውስጥ ግማሹ ጥቅም አልባ የሆኑ ሲሆን በዚህም ምክንያት በአገሪቷ 500 ለህሙማን የሚሆኑ አልጋዎችን እጥረት አስከትሏል። ሆስፒታሎቹ በፍንዳታው በተጎዱ ሰዎች በመጨናነቃቸው ሌሎች ህመምተኞችን ማከም አልቻሉም ብለዋል። የአለም ጤና ድርጅትም የተዘጉት ሆስፒታሎችና ክሊኒኮችን መክፈትና አገልግሎት እንዲሰጡ ማስቻል ቅድሚያ የሚሰጠው ስራ መሆን እንዳለበት እያሳሰበ ነው። ድርጅቱ የተለያዩ የህክምና ቁሳቁሶች ለሚያስፈልጋቸው የጤና ማዕከላትም እያሰራጨ ይገኛል። የኮሮናቫይረስ በከፍተኛ ሁኔታ እየጨመረ ባለባት ሊባኖስ የጤና ማዕከላቱ ከጥቅም ውጭ መሆን ራስ ምታት ሆኖባታል። በቫይረሱ 7 ሺህ 121 ሰዎች መያዛቸው የተረጋገጠ ሲሆን 87 ሰዎችም ህይወታቸው ማለፉን ከጤና ሚኒስቴር የተገኘው መረጃ ያስረዳል። ሊባኖስ የኮሮናቫይረስ ወረርሽኝን ለመግታት እያደረገች የነበረውን ጥረት ያመሰገኑት ዶክተር ብሬናን ፍንዳታውን ተከትሎ በቫይረሱ የሚያዙ ሰዎች መጨመሩ ስጋት አጥሏል ብለዋል። አገሪቷም ከፍተኛ የሚባለውን ቁጥር የመዘገበችው በዚህ ሳምንት ሲሆን ዳይሬክተሩ ከፍተኛ ጥንቃቄና ቁጥጥር እንደሚያስፈልግም አሳሳስበዋል። ፍንዳታው ከፍተኛ ጉዳት ያስከተለባት ቤይሩት ታሪካዊ ቦታዎችን ጨምሮ በመቶዎች የሚቆጠሩ ህንፃዎች ፈራርሰዋል። ከተማዋን የጦር አውድማ አስመስለዋታል።	https://www.bbc.com/amharic/news-53761492
sports	የኮሮናቫይረስ ንግዱንም ስፖርትንም መጉዳቱን ኃይሌ ገብረሥላሴ ተናገረ	"ከኮሮናቫይረስ ስጋት ጋር በተያያዘ የስፖርት ውድድሮችን ጨምሮ የንግድ ዘርፉ ላይ ተጽዕኖን እያሳደረ መሆኑን የዓለማችን ታዋቂ አትሌት ኃይሌ ገብረሥላሴ ለቢቢሲ ተናገረ። በ10 ሺህ ሜትር ውድድር የሁለት ጊዜ የኦሊምፒክ ወርቅ ሜዳሊያ ባለቤት የሆነው ኢትዮጵያዊው ኮከብ አትሌት ኃይሌ ገብረ ሥላሴ ወረርሽኙ በሩጫው ዘርፍና በንግድ ሥራው ላይ እያስከተለ ያለውን ጫና በተመለከተ እንደተናገረው ውድድሮች እየተሰረዙ የንግድ ሥራዎችም እየተስተጓጎሉ ነው ብሏል። በተለያዩ ቦታዎች ሊካሄዱ የነበሩ የሩጫ ውድድሮች ወረርሽኙ በፈጠረው ስጋት ሳቢያ ሲሰረዙ በተወዳዳሪዎች ላይ ከባድ ተጽእኖን እንደሚያሳድር ኃይሌ ገልጿል። ""እዚህ ኢትዮጵያ ውስጥ ያሉ አዳዲስና ተስፋ ያላቸው፣ እንዲሁም ለመጀመሪያ ጊዜ በውድድሮች ላይ ለመሳተፍ ሲዘጋጁ የነበሩትን ሯጮችን ብታናግሩ ውድድሮች በመሰረዛቸው የገጠማቸውን የልብ ስብራት መረዳት ትችላላችሁ።"" ኃይሌ ገብረሥላሴ እንደሚለው ቻይና ውስጥ ብቻ በየዓመቱ ከ350 በላይ የማራቶን ውድድሮች ይካሄዳሉ። ከኮረናቫይረስ ወረርሽኝ በኋላ ሁሉም በቻይና የሚደረጉ የማራቶን ውድድሮች ተሰርዘዋል። በአውሮፓም ውስጥ እንዲሁ በፈረንሳይ የግማሽ ማራቶን ሻምፒዮንሺፕ ለሌላ ጊዜ መተላለፉን የጠቀሰው ኃይሌ፣ የፓሪስና የሮም ማራቶን መሰረዝን በመጥቀስ ""በርካታ ውድድሮች በበሽታው መስፋፋት ምክንያት ብቻ ተሰርዘዋል፤ አልያም ወደሌላ ጊዜ ተሸጋግረዋል"" ብሏል። ""አስቡት ለረጅም ጊዜ ልምምድና ዝግጅት ሲያደርጉ ቆይተው በድንገት ቻይና ውስጥ ውድድር አይደረግም፣ አውሮፓና አሜሪካ ውስጥ ውድድር አይኖርም ሲባል በጣም ከባድ ነገር ነው"" ሲል ኃይሌ ተናግሯል። ""እንደ ቀደምት ሯጭነቴ ወደኋላ መለስ ብዬ ሳስብ፤ ረጅም ጊዜ የፈጀ ዝግጅት ካደረግኩ በኋላ ውድድሩ ቢሰረዝ በጣም ልብን የሚሰብር ነገር ነው።"" የበሽታው መዛመት ስፖርትን ብቻ ሳይሆን ንግድንም እየጎዳው መሆኑን በተለያዩ የንግድ ዘርፎች የተሰማራው ኃይሌ ገብረ ሥላሴ ተናግሯል። ጨምሮም ኪሳራው እያጋጠመ ያለው በቻይናና  በአውሮፓ ውስጥ ብቻ ሳይሆን ""እዚህ ኢትዮጵያ የእኔን ኪስም እየነካው ነው"" ብሏል። ""የንግድ ሥራዬን በተመለከተም ከቻይና ያዘዝኳቸው ኮንቴይነሮች እዚያው ቆመዋል። አዳማ ውስጥ ሆቴል ለመክፈት እየተዘጋጀሁ ነበር ነገር ግን በኮሮናቫይረስ ምክንያት ቻይና ውስጥ ሥራ ስለሌለ ሥራዬ ተስተጓጉሏል"" የሚለው ኃይሌ በሥራ ላይ ባሉት ሆቴሎቹ ውስጥም የእንግዶች ቁጥር በከፍተኛ ደረጃ መቀነሱን አመልክቷል። የኮሮናቫይረስ ስጋት ከአትሌቲክስ ስፖርት በተጨማሪ በአውሮፓ የሚካሄዱ የእግር ኳስ ውድድሮችን እንዲሰረዙ ወይም በዝግ ስታዲየሞቹ እንዲደረጉ አስገድዷል። በሽታው ከቻይና ባሻገር በርካታ አገራትን እያዳረሰ ሲሆን እስካሁን ድረስ በኮሮናቫይረስ ተይዘው ህይወታቸው ያለፈ ሰዎች ቁጥር ከ4366 በላይ የደረሰ ሲሆን በበሽታው መያዛቸው የተረጋገጠ ሰዎች ደግሞ ከ122 ሺህ በላይ ሆኗል።"	https://www.bbc.com/amharic/sport-51836936
health	ለሁለተኛ ጊዜ በኮቪድ-19 የተያዘው ከመጀመሪያው በባሰ በጠና ታመመ	አሜሪካ ውስጥ ለሁለተኛ ጊዜ በኮሮናቫይረስ የተያዘው ሰው፤ ከመጀመሪያው በባሰ ሁኔታ በጠና መታመሙን ሐኪሞች ተናገሩ። የ25 ዓመቱ ግለሰብ ከሳምባው በቂ ኦክስጅን ወደ ሰውነቱ መዘዋወር ስላልቻለ ሆስፒታል ገብቷል። በድጋሚ በቫይረሱ የመያዝ እድል አነስተኛ ሲሆን፤ ግለሰቡም እያገገመ ይገኛል። የኔቫዳ ነዋሪ የሆነው ግለሰብ በተለየ ሁኔታ ለኮቪድ-19 ተጋላጭ የሚያደርገው ህመም ወይም በሽታ የመቋቋም ኃይል ውስንንነት የለበትም። ግለሰቡ ከመጋቢት እስከ ሰኔ ድረስ ያሳየው የበሽታው ምልክቶች ቀጣዮቹ ናቸው፦ ሳይንቲስቶች እንደሚሉት ግለሰቡ ሁለት ጊዜ በቫይረሱ ተይዟል። መጀመሪያ የያዘው ቫይረስ ተደብቆ በድጋሚ አላገረሸበትም። የሁለቱ ቫይረሶች የዘረ መል ቅንጣት የተለያየ ነው። በኔቫዳ ዩኒቨርስቲ መመህር የሆኑት ዶ/ር ማርክ ፓንዶሪ “ቀደም ያለ ኢንፌክሽን ለሁለተኛ ጊዜ በበሽታው ከመያዝ እንደማያድን ግኝታችን ይጠቁማል። ለሁለተኛ ጊዜ በቫይረሱ የመያዝ እድል መኖሩ በሽታን ስለመከላከል አቅም ያለንን አመለካከት ይለውጣል” ብለዋል። ከበሽታው ያገገሙ ሰዎች የአፍና አፍንጫ መሸፈኛ ማድረግ፣ እጃቸውን አዘውትረው መታጠብ እና አካላዊ ርቀት መጠበቅ እንዳለባቸውም ዶክተሩ መክረዋል። ሁሉም ሰው በሽታውን የመከላከል አቅም ያዳብራል? መጠነኛ ምልክት ያሳዩ ሰዎች በሽታውን መከላከል ይችላሉ? በሽታውን የመከላከል አቅም ለምን ያህል ጊዜ ይቆያል? የሚሉት ገና መልስ ያልተገኘላቸው ጥያቄዎች ናቸው። በሽታው በጊዜ ሂደት የሚያሳድርብንን ተጽዕኖ ለመረዳት እንዲሁም ክትባት ለማግኘትም እነዚህን ጥያቄዎች መመለስ ያሻል። እስካሁን በቫይረሱ ከተያዙ ከ37 ሚሊዮን በላይ ሰዎች ዳግመኛ በሽታው የያዛቸው እጅግ ጥቂቶቹ ናቸው። ከሆንግ ኮንግ፣ ቤልጄም እና ኔዘርላንድ የተገኘ መረጃ እንደሚያሳየው፤ ለሁለተኛ ጊዜ በበሽታው የተያዙ ሰዎች ከመጀመሪያው በበለጠ አልታመሙም። ኢኳዶር ውስጥ ግን ከመጀሪያው በላቀ የታመመ ሰው ነበር። ሰውነት ቫይረሱን የመቋቋም አቅም ስለሚያዳብር ለሁለተኛ ጊዜ በሽታው ሲከሰት ቀለል ይላል የሚል መላ ምት ነበር። አሜሪካ ያለው ግለሰብ በሁለተኛው ዙር ለምን በሽታው እንደጠናበት አልታወቀም። ምናልባትም ከመጀመሪያው በላቀ ከፍተኛ መጠን ላለው ቫይረስ ተጋልጦ ሊሆን ይችላል። ለመጀመሪያው ቫይረስ የዳበረው በሽታ የመከላከል አቅም ሁለተኛውን ዙር ከባድ አድርጎት እንደሆነም ይገመታል። የኢስት አንጅሊያው ፕ/ር ፖል ሀንተር “በሁለቱ ህመም መካከል ያለው ጊዜ አጭር መሆኑና ሁለተኛው ዙር ከመጀመሪያው መባሱ አሳሳቢ ነው” ይላሉ። የአሜሪካውን ግልሰብ የተመለከተው ጥናት ምን ይጠቁማል? ለሚለው ምላሽ ለመስጠት ገና ነው ብለዋል ፕ/ር ፖል።	https://www.bbc.com/amharic/news-54527534
