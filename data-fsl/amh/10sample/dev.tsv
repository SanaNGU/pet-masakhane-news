politics	ፕሬዚዳንት ፑቲን የዩክሬንን ጦርነት ከዘር ማጥፋት ጋር አወዳደሩ	"የሩሲያው ፕሬዝዳንት ቭላድሚር ፑቲን ዩክሬንን በተመለከተ ባደረጉት ንግግር በሃገሪቱ ምስራቃዊ ክፍል እየተካሄደ ያለው ጦርነት የዘር ማጥፋት ይመስላል ብለዋል። በሩሲያ የሚደገፉ አማፅያን ከዩክሬን ወታደሮች ጋር ከአውሮፓውያኑ 2014 ጀምሮ እየተዋጉ ሲሆን ሩሲያ በጋራ ድንበር ላይ ጦሯን ማስፈሯ ውጥረቱን አንግሶታል። ይህ በእንዲህ እንዳለ የአሜሪካ ፕሬዚዳንት ጆ ባይደን ከዩክሬን አቻቻቸው ጋር ባደረጉት ንግግር ከፕሬዚዳንት ፑቲን ጋር ስለነበራቸው ውይይት ገልጸውላቸዋል። ሩሲያ ዩክሬንን ለመውረር አቅዳለች የሚል ስጋት ያለ ሲሆን ይህንን ግን ሩሲያ አትቀበለውም። በያዝነው ሳምንት ማክሰኞ ፕሬዚዳንት ባይደንና ፕሬዚዳንት ፑቲን በስልክ ውይይት ያደረጉ ሲሆን ውጥረቶችን ለማርገብ የተደረገ ሙከራም ተደርጎ ታይቷል። አሜሪካ እና አጋሮቿ ሩሲያ ዩክሬንን በድጋሜ የምታጠቃ ከሆነ ከባድ ማዕቀብ እንደምትጥል አስጠንቅቀዋል። ሩሲያ ዩክሬንን በፀብ አጫሪነት የከሰሰቻት ሲሆን በምስራቅ በኩል የሰሜን አትላንቲክ ቃልኪዳን አገሮች ድርጅት (ኔቶ) ጦር መስፋፋት ጋር በተያያዘም ሩሲያ ጦሯን ካሰማራችበት ድንበር እንዳይጠጋ በሚል ዋስትና ጠይቃለች። የዩክሬን ባለስልጣናት እንዳሉት ሞስኮ በጥር ወር መጨረሻ ወታደራዊ ጥቃት ለማድረስ አቅዳለች ያሉ ሲሆን የአሜሪካ ባለስልጣናት በበኩላቸው ፕሬዚዳንት ፑቲን ውሳኔ ላይ መድረሳቸው ግልፅ አይደለም ብለዋል። የሩሲያው ፕሬዚዳንት ሐሙስ ዕለት በሰጡት አስተያየት ከሩሲያ ድንበር ባሻገር በሩሲያ ተናጋሪዎች ላይ የሚደርሰውን አድልዎ ለመፍታት ያለመ ሲሆን አብዛኛዎቹ በምስራቃዊ ዩክሬን በዶንባስ ክልል ውስጥ ይኖራሉ። በሩሲያውያን ላይ ያነጣጠረው ጥላቻ ለዘር ጭፍጨፋ የመጀመሪያው እርምጃ እንደሆነ ተናግረዋል። የግጭት ቀጠናውን በማጣቀስ ""በዶንባስ የሚደረገውን አይተናል እናውቃለን"" ያሉ ሲሆን ""በእርግጠኝነት የዘር ማጥፋት ይመስላል"" ብለዋል።"	https://www.bbc.com/amharic/news-59609474
sports	ብሪጊድ ኮስጌ በፓውላ ራድክሊፍ ተይዞ የነበረውን የሴቶች ማራቶን ሪከርድ ሰበረች	"ትናንት በቺካጎ በተካሄደው የሩጫ ውድድር ኬንያዊቷ ብሪጊድ ኮስጌ በእንግሊዛዊቷ ፓውላ ራድክሊፍ ተይዞ የነበረውን የዓለም የሴቶች ማራቶን ሪከርድ  ሰበረች። የ25 ዓመቷ አትሌት 2፡14፡04 ሰከንድ ውድድሯን በማጠናቀቅ ነበር ሪከርድ የግሏ ያደረገችው። በአውሮፓዊያኑ 2003 በለንድን በተካሄደው ውድድር እንግሊዛዊቷ ፓውላ 2፡ 15፡ 25 በማጠናቀቅ ለዓመታት ሪከርዱን ይዛ ቆይታለች። • ኪፕቾጌ ማራቶንን ከ2 ሰዓት በታች ለመሮጥ ዝግጅቱን አጠናቀቀ • በዶሃ የሴቶች ማራቶን ሦስት ኢትዮጵያውያን ሯጮች አቋርጠው ወጡ ብሪጊድ በዚህ ዓመት በለንደን በተካሄደው ውድድር ላይም 2፡ 18፡ 20 ሰኮንዶች በማጠናቀቅ በውድድሩ ወጣቷ አሸናፊ መሆን ችላ ነበር። በችካጎው ውድድር ኢትዮጵያዊቷ አባበል የሻነህ ስድስት ደቂቃ ከ47 ሰኮንድ ዘግይታ በመግባት ውድድሩን በሁለተኛነት አጠናቃለች። ኢትዮጵያዊቷ አትሌት ገለቴ ቡርቃም በ2፡20፡51 ሰከንድ በመግባት ሦስተኛ ደረጃነትን ይዛለች። ባለፈው ዓመት 2፡18፡35 በማጠናቀቅ ያሸነፈችው ብሪጊድ ""ጥሩ ስሜት ነው ያለኝ፤ ደስም ብሎኛል፤ ምክንያቱም በዚህ መልኩ ውድድሬን አጠናቅቃለሁ ብዬ አልጠበቅኩም ነበር"" ብላለች። በወንዶች ውድድር በብሪጊድ ሰዓት ፈጥነው ወድድራቸውን ያጠናቀቁት 22 ሯጮች ብቻ ሲሆኑ እርሷ ያስመዘገበችው ሰዓት በጎርጎሳውያኑ 1964 በወንዶች ተይዞ የነበረ ሪከርድ ነበር። በዚሁ በችካጎ በተደረገው ውድድር የቀድሞዋ የዓለም ሻምፒዮና ፓውላ፤ የአትሌቷን አጨራረስ ለመመልከት በመጨረሻ መሙ ላይ የነበረች ሲሆን 'እንኳን ደስ አለሽ' ለማለትም የመጀመሪያዋ ሆናለች። ""በመጀመሪያዎቹ ግማሽ ሰዓታት እንዴት በፍጥነት እንደምትሮጥ ስመለከታት፤ ሪከርዱን መስበር እንደምትችል አወቅኩ"" ብላለች ፓውላ።"	https://www.bbc.com/amharic/news-50038470
business	ኮሮናቫይረስ፡ ትራምፕ ለአሜሪካዊያን በነፍስ ወከፍ 600 ዶላር እንዲሰጥ ፈቀዱ	"የዩናይትድ ስቴትስ ፕሬዝደንት ዶናልድ ትራምፕ በኮሮናቫይረስ ምክንያት አቅማቸው ለደከመ አሜሪካዊያን የሚሆን ድጎማና ሌሎችም ወጪዎች የተካተቱበት ማዕቀፍ ላይ ፊርማቸውን አሳርፈዋል። ፕሬዝደንቱ አልፈረምም ማለታቸውን ተከትሎ የአሜሪካ የመንግሥት መሥሪያ ቤቶች ይዘጋሉ ተብሎ ተሰግቶ ነበር። ትራምፕ ለአሜሪካ ሕዝብ 600 ዶላር አይበቃውም 2 ሺህ እንጂ ብለው ላለመፈረም ቃል ገብተው ነበር። በዚህ ምክንያት በሚሊዮን የሚቆጠሩ ሥራ አጥ አሜሪካዊያን ያለምንም ጥቅም ቀናት ለማሳለፍ ተገደው ነበር። የአሜሪካ ኮንግረስ ለወራት ከመከረና ከዘከረ በኋላ ባለፈው ሳምንት 900 በሊዮን ዶላር የያዘ ድጎማ በአብላጫ ድምፅ አፅድቋል። ድጎማው ከ2.3 ትሪሊዮን ዶላር በጀት የተቀነጨበ ሲሆን 1.4 ትሪሊዮን ዶላር ደግሞ ለመንግሥት ወጭ ይሆናል ተብሏል። ትራምፕ ሰኞ እኩለ ለሊት ፊርማቸውን ባያሳርፉ ኖሮ የአሜሪካ መንግሥት ይዘጋ ነበር። 14 ሚሊዮን ገደማ ሥራ የሌላቸው አሜሪካዊያን ፊርማው በመዘግየቱ ምክንያት ከመንግሥትሌምንም ዓይነት ደጎማ ሳያገኘዑ ከርመዋል። አሁን ግን ከመንግሥት ጥቅማ ጥቅም ማግኘት ይጀምራሉ። ለእያንዳንዱ አሜሪካዊ 2 ሺህ ዶላር ይሰጠው የሚል ማዕቀፍ ካለመጣችሁ 'አንገቴን ለካራ' ብለው የነበሩት ዶናልድ ትራምፕ በምን ምክንያት ሐሳባቸውን እንደቀየሩ አልታወቀም። ትራምፕ፤ ኮንግረስ ውስጥ ካሉ የሁሉቱም የአሜሪካ አውራ ፓርቲዎቻ አባላት ጫና ሲደርስባቸው ነበር። ሪፐብሊካኑ ሴናተር ሚት ሮምኒ በስተመጨረሻም ማዕቀፉ ሕግ ሆኖ በመፅደቁ 'እፎይታ' እንደተሰማቸው ተናግረዋል። ተመራጩ ፕሬዝደንት ጆ ባይደን ተሰናባቹ ፕሬዝደንት ትራምፕ ፊርማቸውን የማያሳርፉ ከሆነ 'አደጋው የከፋ' ሊሆን እንደሚችል ሲያስጠነቅቁ ነበር። ጠንከር ያሉ ቃላት ያዘለ መግለጫ የለቀቁት ባይደን ትራምፕ ፊርማን ለማሳረፍ አሻፈረኝ ማለታቸው 'ኃላፊነት የጎደለው' ሲሉ ዘልፈዋቸው ነበር። የኮሮናቫይረስ ድጎማና ሌሎችም በርካታ በጀቶች የተካተቱበት የገንዘብ ማዕቀፍ ወደ አሜሪካ ኮንግረስ ቀርቦ በአብላጫ ድምፅ ቢፀድቅም ትራምፕ ይህ ""ውርደት"" ነው ሲሉ ገልፀውት ነበር። አልፎም ማዕቀፉ ""በአላስላፈጊ በጀቶች የተሞላ ነው"" ሲሉ ትራምፕ አጣጥለውታል። ማዕቀፉ በዓመት ከ75 ሺህ ዶላር በታች ለሚያገኙ አሜሪካዊያን 600 ዶላር ይሰጣቸው ይላል። ትራምፕ ደግሞ 2 ሺህ ነው የሚገባው ለአሜሪካ ሕዝብ ይላሉ። ነገር ግን ይህ ሐሳባቸው ከሳቸው ፓርቲ ሆነ ከዴሞክራቶች ተቀባይነት አላገኘም። ትራምፕ ሐሳብ በርካታ ፖለቲከኞችን አስደንቋል፤ አስደንግጧል። ተንታኞች ፕሬዝደንቱ በኮሮናቫይረስ ምክንያት አቅማቸው ለደከመ አሜሪካዊያን እንዲሆን ድጎማ ይሰጥ ተብሎ ክርክር ሲደረግ አንዳችም ሐሳብ አላነሱም፤ አሁን ደርሰው ይህን ማድረጋቸው ተገቢ አይደለም ሲሉ ይተቻሉ። የዶናልድ ትራምፕ አጋር የሆኑት የገንዘብ ሚኒስትሩ ስቲቨን መኑቺን 600 ዶላሩን ደግፈው ከጥቂት ሳምንታት በፊት አስተያየት ሲሰጡ ነበር።"	https://www.bbc.com/amharic/news-55464023
sports	ኔዘርላንድስ፣ እንግሊዝ እና ኦስትሪያ በዩሮ 2020፤ ብራዚል ደግሞ በኮፓ አሜሪካ ጉዟቸውን በድል ጀመሩ	ባለፈው ሳምንት ማብቂያ ታላላቅ አህጉራዊ የእግር ኳስ ውድድሮች መካሄድ ጀምረዋል። በዚህም መሠረት ዩሮ 2020 በተለያዩ የአውሮፓ አገራት እንዲሁም ኮፓ አሜሪካ ብራዚል ውስጥ እየተካሄዱ ነው። በአውሮፓ እግር ኳስ ውድድር እንግሊዝ የዩሮ 2020 ጉዞዋን በድል ጀምራለች። በዌምብሌይ በተደረገው ጨዋታ እንግሊዝ በራሄም ስተርሊንግ ግብ ክሮኤሺያን ማሸነፍ ችላለች። ስተርሊንግ በ57ኛው ደቂቃ አሸናፊ ያደረገቻቸውን ጎል ከካልቪን ፊሊፕስ የተቀበለውን ድንቅ ኳስ ተጠቅሞ አስቆጥሯል። ሳውዝጌት ከአስቶን ቪላ ጃክ ግሪያሪሽ ጋር የመጫወት ፈተናውን ተቋቁሞ እንግሊዝ የበላይነታቸውን የሚጠበቅበትን ድል በማረጋገጡ ከስተርሊንግ አስደሳች አፈፃፀም ተሸልሟል። ሦስቱ አናብስት በፊል ፎደን ጎል ቃደሚ ሊሆኑ የሚችሉበትን ዕድል የግቡ ብረት መልሶታል። ግብ ጠባቂው ጆርዳን ፒክፎርድ ብዙም ያልተፈተነበት ጨዋታ ሆኖም ተጠናቋል። ሦስት ነጥብ ያገኘችው እንግሊዝ በመጪው አርብ ከስኮትላንድ ጋር ዌምብሌይ ላይ ትጫወታለች። ኦስትሪያ በአውሮፓ ዋንጫ የመጀመሪያ ድሏን ሰሜን መቄዶንያ ላይ አስመዝግባለች። ኦስትሪያ ለመጀመሪያ ጊዜ በውድድሩ የተሳተፈፈችውን ሰሜን መቄዶንያን ያሸነፈችበትን ሦስት ጎሎች ማርኮ አርናውቶቪች፣ ማይክል ግሪጎርቲሽ እና ላይነር አስቆጥረዋል። ሰሜን መቄዶንያን ከሽንፈት ያልታደገችውን ጎል አንጋፋው አጥቂ ጎራን ፓንዴቭ አስቆጥሯል። ሰሜን መቄዶንያን በቀጣይ ከዩክሬይን ጋር ስትጫወት ኦስትሪያ ደግሞ ኔዘርላንድስን ትገጥማለች። በሌላኛው የምድብ ሦስት ጨዋታ ኔዘርላንድ ዩክሬንን 3 ለ 2 አሸንፋለች። ጆርጂኒዮ ዋይናልደም  እና ዉት ዌጎርስት ባስቆጠሯቸው ሁከት ጎሎች ኔዘርላንድስ 2 ለ 0 መምራት ችላለች። ዩክሬን በተከታታይ በአንድሪ ያርሞሌንኮ እና ሮማን ያሬምቹክ ጎሎች ጨዋታው ሁለት አቻ ሆነ። ዴንዝል  ደምፍራይስ በ85ኛው ደቂቃ ከናታን አኬ የተሻገረለትን ኳስ በማስቆጠር ብርቱካናማዎቹ ሦስት ነጥብ ይዘው እንዲወጡ አስችሏል። ምድቡን ኦስትሪያ በሦስት ነጥብ ስትመራ ኔዘርላንድስም በተመሳሳይ ነጥብ በአንድ የጎል ልዩነት ተበልጣ ሁለተኛ ደረጃን ይዛለች። ዩክሬን ሦስተኛ ስትሆን ሰሜን መቄዶንያ አራተኛ ደረጃን ይዘዋል። የዩሮ 2020 ጨዋታዎች ዛሬም ሲቀጥሉ ስኮትላንድ እና ቼክ ሪፐብሊክ ይጫወታሉ። ምሽት አንድ ሰዓት ፖላንድ ከስሎቫኪያ ሲገናኙ በምሽቱ ተጠባቂ ጨዋታ ስፔን እና ስዊዲን ምሽት አራት ሰዓት ይገጥማሉ። በኮፓ አሜሪካ የመክፈቻ ጨዋታ ያለፈው ውድድር አሸናፊ እና አስተናጋጇ ብራዚል በኮቪድ-19 የተጎዳችውን ቬንዙዌላን በማሸነፍ ውድድሩን ጀመረች።ኮከቡ ኔይማር አንድ ጎል አስቆጥሮ ለሌላ ጎል መቆጠር ደግሞ ኳስ አመቻችቶ ሰጥቷል። ለቲቴ ቡድን ሁለተኛውን ጎል ከፍጹም ቅጣት ምት ሲያስቆጥር ለጋብርኤል ባርቦሳ ጎል ኳስ አመቻችቶም ሰጥቷል።የፓሪስ ሴንት ዠርሜኑ ተከላካይ ማርኪንሆስ በ23ኛው ደቂቃ የውድድሩን የመክፈቻ ጎል ከማዕዘን የተሻገረለትን ኳስ ተጠቅሞ አስቆጥሯል።ግጥሚያው ከመደረጉ ከአንድ ቀን በፊት ከቬንዙዌላ ተጫዋቾች እና ከአሰልጣኞች መካከል አስራ ሁለቱ ኮሮናቫይረስ እንደተገኘባቸው ተረጋግጧል።  በሌላ ኮፓ አሜሪካ ውድድር ኮሎምቢያ ኢኳዶርን 1 ለ 0 አሸንፋለች። 47ኛው የኮፓ አሜሪካ ዋንጫ  በኮሮናቫይረስ ወረርሽኝ ምክንያት አንድ ዓመት ዘግይቷል። ኮሎምቢያ እና አርጀንቲና ውድድሩን ከተነጠቁ በኋላ ነው በብራዚል እየተካሄደ የሚገኘው።የደቡብ አሜሪካ እግር ኳስ ኮንፌዴሬሽን (ኮንሜቦል) የፀረ-መንግሥት ተቃውሞን ተከትሎ በግንቦት ኮሎምቢያን ከአስተናጋጅነት ያሰናበተ ሲሆን፤ በአርጀንቲና የተከሰተው የኮሮናቫይረስ ማሻቀብ ደግሞ ሌላ አስተናጋጅ አገር እንዲመረጥ አስገድዷል። ውድድሩ ዛሬም አርጀንቲና ከቺሊ እና ፓራጓይ ከቦሊቪያ በሚያደርጓቸው ጨዋታዎች ይቀጥላል።	https://www.bbc.com/amharic/news-57455833
business	የኢንትርኔት መቋረጥ፡ የሕግ ባለሙያዎች ኢትዮ-ቴሌኮምን ለመክሰስ አቅደዋል	ሃገር አቀፍ ፈተና በመጣ ቁጥር ከተፈታኞች ቀጥሎ ጭንቀት ውስጥ የሚገባው የበይነ-መረብ [ኢንተርኔት] ተጠቃሚው ነው። ባለፈው ሳምንት፤ ማክሰኞ የሆነው ይህ ነው። ሃገር አማን ብለው ዓለም እንዴት እንዳደረች ለመቃኘት የጎገሉ አንጀት የሚያርስ መረጃ ማግኘት አልቻሉም። ኧረ እንደውም ምንም ዓይነት መረጃ ማግኘት ይቅርና የሞባይልም ሆነ ኮምፒውተር ስክሪናቸው ላይ ብቅ ሊል አልቻለም። ተጠቃሚው የሞባይልና ብሮድባንድ ኢንተርኔት አገልግሎት እንደተቋረጠ የገባው ዘግየት ብሎ ነው። ኢንተርኔት ብትጠበቅ የውሃ ሽታ ሆና ቀረች። ከሰዓት በኋላ አካባቢ ግን ብቅ አለች። ደግሞ በነገታው አንዲሁ. . .ኢትዮ-ቴሌኮም ምን ገጠመህ? ተብሎ ቢጠየቅ እኔ 'ማውቀው ነገር የለም ሆነ ምላሹ። እንደው ክቡር ሚኒስትሩ ያውቁ ይሆን ቢባል 'ኢትዮ-ቴሌኮም እንጂ እኛ ምን አገባን' ነበር ለመገናኛ ብዙሃን የተሰጠው መልስ። • የኢንተርኔቱን ባልቦላ ማን አጠፋው? እርግጥ ሰዎች የኢንተርኔት መቋረጡ ከሃገር አቀፍ ፈተናዎች ጋር የተያያዘ ሊሆን እንደሚችል ገምተዋል [አምና፣ አቻምና የተከሰተውን ልብ ይሏል]፤ ይህ ግን መላ ምት እንጂ የተጨበጠ መረጃ አይደለም። ሐሙስ ዕለት ከኢንተርኔቱ አልፎ አጭር የፅሑፍ መልዕክት አገልግሎት እንደተቋረጠ ተሰማ። 'ጠቅላይ ሚኒስትር አብይ ወደ ሥልጣን ከመጡ በኋላማ እንዲህ ዓይነት ነገር አይታሰብም?' ያሉ ሁኔታው ግራ አጋባቸው። በጉጉት ስትጠበቅ የነበረችው ኢንተርኔት አርብ ጀምበር ልትጠልቅ ስታኮበኩብ ገደማ ብቅ አለች። አጭር የፅሑፍ መልዕክቱ ግን እንደቀለጠ ቀረ። አሁንም ቢሆንም የኢንተርኔት አገልግሎት ተመልሶ ያልመጣባቸው ሥፍራዎች እንዳሉ ይነገራል። የሕግ ባለሙያው አቶ ዮሐንስ እንየው በሰመራ ዩኒቨርሲቲ የሕግ መምህር እና የዲጂታል መብት አማካሪ ናቸው። ከሰሞኑ በተፈጠረው ጉዳይ ኢትዮ-ቴሌኮም በሕግ ሊጠየቅ ይገባል ከሚሉ ሰዎች መካከል ናቸው። «ኢንተርኔት ጠቅላይ ሚኒስትር አብይ ከመጡ ወዲህ እንኳ አራት ጊዜ ያክል ተቋርጧል። እርግጥ ጉዳዩ እንደ ቅንጦት ነው የሚታየው። በሕግ ባለሙያዎች አንድም አንገብጋቢ ከሚባሉ ጉዳዮች ተርታ አይመደብም። ወደሌሎች የአፍሪካ ሃገራት ስትመጣ ግን መንግሥት መሰል ድርጊቶችን ሲፈጽም ይከሰሳል። ብሩንዲ ብትል፣ ታንዛኒያ ሆነ ኡጋንዳ ብትሄድ ኢንተርኔት ሲቋረጥ ይከሳሉ። እንዲህ ዓይነት ጉዳዮችን በቀላል አይልፏቸውም ሌሎች ሃገራት። እኛ ጋር ግን እንደ ቀልድ ነው የሚታየው፤ ማንም ተጠያቂ አይሆንም።» እርግጥ አቶ ዮሐንስ እና ሌሎች የሕግ ባለሙያዎች ጉዳዩ ውልብ ያለላቸው ከሰሞኑ ነው፤ ሂደቱም ገና ጅማሬ ላይ ነው። ቢሆንም እንደውም ሃሳቡን ማጫር በራሱ አንድ እርምጃ ነው ይላሉ ባለሙያው። «እንደው ውይይቱን ብናስጀምረው ብለን ነው። በቀጣይ መንግሥትም ይሁን ኢትዮ-ቴሌኮም፤ አሁን ደግሞ ሌሎች 'ኔትዎርክ ፕሮቫይደሮች' እየመጡ ስለሆነ [ፕራይቬታይዝ እየተደረገ ስለሆነ] ወደፊት ለሚያጋጥሙ የተለያዩ ክስተቶች አላግባብ በሆነ መልኩ ከሕግ ውጭ መሰል ድርጊት እንዳይጸሙም ነው።» ባለፈው ሳምንት እንደ ፌስቡክና ትዊትር ያሉ ማህበራዊ ድር አምባዎች ጭር ብለው ነው የከረሙት [ዕድሜ ለኢንተርኔት መቋረጡ]። ከሃገር ውጭ ያሉ ኢትዮጵያዊያን ግን ተቃውሟቸውን 'በነፃነት' ሲገልጹ ከርመዋል። ኢትዮ-ቴሌኮም ተከሰሰ እንበል. . .በዋናነት ክሱ የሚሆነው ምንድን ነው? የመረጃ ነፃነት መግፈፍ? ተጠቃሚዎች ለገዙት 'ዳታ' ሳይጠቀሙበት መክሰሩ ነው? ግራ ያጋባል። «እርግጥ ነው ኢንተርኔት መዘጋት ብዙ ችግር ፈጥሯል። ግን እኛ በዋናነት ከምንም በላይ የመናገር ነፃነት፤ ሁለተኛ ደግሞ መረጃ የማግኘት መብት ላይ ነው የምናተኩረው። ምናልባት ሌሎችም ክሱን ፋይል ስናደርግ የሚቀላቀሉን ካሉ ያስከተለውን ኪሳራን ልናካታት እንችላለን። ለምሳሌ አንድ ሪፖርት ኢንተርኔት መቋረጥ ሃገሪቱን 4.5 ሚሊዮን ዶላር በቀን ያሳጣታል ይላል። ይህ ማለት የማህበራዊ እና ምጣኔ ሃብታዊ መብቶችንም ይነካል ማለት ነው።» «የተደራጁ ማህበራት ቢኖሩን. . .» ይላሉ አቶ ዮሐንስ፤ «የተደራጁ ማህበራት ቢኖሩን ክሱ በተነፃፃሪ ቀላል ይሆን ነበር። ለምሳሌ የብሎገሮች [ጦማሪያን] ማህበር ቢኖር በኢንትርኔት መቋረጡ የደረሰባቸውን ተፅዕኖ አስረድቶ ክስ ማቅረብ ይቻላል። ሌሎችም አሁን ስማቸውን መጥቀስ የማያስፈልግ ማህበራት እና የግል ተቋማትም ይመለከታቸዋል።» እርግጥ ነው ቴሌ ቢከሰስ የክሱ ፋይል በርካታ ወረቀቶች እንደሚፈጅ ይታሰባል። ከምጣኔ ሃብት፣ ከማህበራዊ ትስስር፣ እና ከሰብአዊ መብት ጥሰት አንፃር ጉዳዩን ማየት ይቻላልና። • ኢትዮ-ቴሌኮም፡ አንድ ወደፊት ሁለት ወደኋላ? ኢትዮ-ቴሌኮምን የመክሰስ ሂደቱ ገና እንጭጭ ቢሆንም፤ ሃሳቡ ግን መንሸራሸር ጀምሯል። ድርጅቱ ከሰሞኑ ለፈፀመው ድርጊት በፍርድ አደባባይ ሊቆም እንደሚገባ በርካታ የሕግ ሰዎች ይስማማሉ። 'ኢትየ-ቴሌኮም ሊከሰስ እንደሆነ ሰምተው ይሆን?' ብለን የጠይቅናቸው ታዋቂው የሕግ ሰው አቶ አምሃ መኮንን «እርግጥ ጉዳዩ ለእኔ አዲስ ነው ግን ኢትዮ-ቴሌኮም መከሰስ እንዳለበት አምናለሁ» የሚል ምላሽ ነበር የሰጡን። • ኢትዮ ቴሌኮም... ወዴት? ወዴት? እስቲ ክሱ ፋይል ተደረገ እንበል። የፍርድ ቤት ምላሽ ምን ይሆናል ብላችሁ ታስባላችሁ? ለሕግ ባለሙያው አቶ ዮሐንስ ያቀረብነው ጥያቄ። «ፍርድ ቤቱ ሥልጣን የለኝም ሊለን ይችላል። ጥቅም የላችሁም ሊል ይችላል። በፍትሀ-ብሔር ጉዳይ ወይንም በሕዝብ ጥቅም ጉዳይ አንድ ክስ ሲቀርብ ጥቅም ሊኖር ይገባል። ጥቅም የሚባለው የንብረት ወይንም መብት ማስከበር ሊሆን ይችላል። ሆኖም ግን አሁን እኛ የምናቀርበው 'ስትራቴጂክ ሊቲጌሽን' [ሰብዓዊ መብትን ለማስከበር የሚቀርብ ክስ] ስለሆነ የሕዝብ ጥቅም ጉዳይ ነው። ሕገ-መንግሥቱ አንቀፅ 37 ላይ ፍትህ የማግኘት መብት የሚለውን መሠረት አድርገን ነው ክሱን ለማቅረብ የምንሞክረው።» ክሱ ተሳካም አልተሳካ፤ ፍርዱ የሕግ ባለሙያዎቹ የሚሹት ሆነም አልሆነ፤ አንድ ጉዳይ ግን ግልፅ ይመስላል። ሰማይ አይታረስም ንጉሥ አይከሰስ ተደርምሶ፤ ሰማይ ባይታረስ ንጉሥ ግን ይከሰስ ሆናል። ንጉሡ ኢትዮ-ቴሌኮም መሆኑ ነው እንግዲህ።	https://www.bbc.com/amharic/news-48672456
health	ኮሮናቫይረስ፡ የአውሮፓ ሕብረት አገራት በዩኬ ላይ የጣሉትን የጉዞ እገዳ እንዲያነሱ አሳሰበ	"የአውሮፓ ሕብረት 27 አባል አገራት ከዩናይትድ ኪንግደም ጋር በተያያዘ የተጣሉ ገደቦችን በተመለከተ የተባበረ ምላሽ ለመስጠት እንደሚሞክሩ አስታወቁ። ይህን ያሉት በዩናይትድ ኪንግደም ከተገኘው አዲስ የኮሮናቫይረስ ዝርያ ጋር ተያይዞ በርካታ አገራት የጉዞ እገዳ መጣላቸውን ተከትሎ ነው። ዛሬ ማክሰኞ የአውሮፓ ኮሚሽን፤ አገራት የጣሉትን የጉዞ እገዳ እንዲያነሱና ወሳኝ የሆኑ ጉዞዎችን እንዲጀምሩ ምክረ ሃሳብ ሰጥቷል። ይሁን እንጂ የአውሮፓ ሕብረት አባል አገራት በድንበር ቁጥጥር ላይ የራሳቸውን ሕግ ለማስቀመጥ ነጻ በመሆናቸው በራሳቸው ፖሊሲዎችም ይህንን ማድረግ ሊቀጥሉ ይችላሉ። አዲሱ የኮሮናቫይረስ ዝርያ ከነባሩ በበለጠ ይበልጥ ተስፋፊ ሲሆን፤ የበለጠ ገዳይ ስለመሆኑ ግን የሚያመላክት ማስረጃ የለም። የአውሮፓ ሕብረት አባል አገራት ሁሉም በሚባል ደረጃ ወደ ዩናይትድ ኪንግደም የሚደረግ የጉዞ እገዳ እየጣሉ ነው። የአውሮፓ ሕብረት ኮሚሽን፤ አባል አገራቱ የኮቪድ-19 ምርመራ እንዲያደርጉ ወይም ራሳቸውን እንዲያገሉ በማድረግ ሰዎች ወደ የሚኖሩበት አገራቸው እንዲሄዱ መፍቀድ አለባቸው ብሏል። ነገር ግን አስፈላጊ ያልሆነ ጉዞ ሊበረታታ እንደማይገባ ገልጿል። አክሎም እንደ የከባድ መኪና አሽከርካሪዎች ያሉ መጓጓዣ አገልግሎት ላይ የሚሰሩ ሰራተኞች ከተጣለው የጉዞ እገዳ እና አስገዳጅ ምርመራ ሊካተቱ አይገባም ብሏል። የተሰጡት ምክረ ሃሳቦችም ለሕብረቱ አምባሳደሮች የሚቀርብ ሲሆን አባል አገራቱ የሚጥሏቸውን ገደቦች ከግምት ያስገባሉ ተብሎ ይጠበቃል። ምንም እንኳን ይህ ምክረ ሃሳብ ቢሰጥም፤ አገራት በራሳቸው ፖሊሲዎች እቀባውን የመቀጠል እድላቸው ሰፊ መሆኑን የቢቢሲው ጋቪን ሊ ከብራስልስ ዘግቧል። በሌላ በኩል የዓለም ጤና ድርጅት የድንገተኛ አደጋዎች ኃላፊ ማይክ ርያን ""አዲሱ የቫይረስ ዝርያ የወረርሽኙ ዝግመተ ለውጥ መደበኛ አካል ነው። ከቁጥጥር ውጭም አልሆነም"" ብለዋል። ይህ ንግግራቸው ግን ከዚህ ቀደም የዩኬው የጤና ሚኒስትር ማት ሃንኮክ ከተናገሩት ጋር የሚቃረን ነው ተብሏል። በዩኬ እየተሰጠ ያለውን የፋይዘር ክትባት አምራች የሆነው የባዮንቴክ ተባባሪ መስራች ኡጉር ሳሂን በበኩላቸው ብሩህ ተስፋን ሰንቀዋል። ኡጉር ""በሳይንሳዊ መልኩ ከክትባቱ የሚገኘው የበሽታ መከላከያ ምላሽ አዲሱን የቫይረስ ዝርያ ሊቋቋም ይችላል"" ብለዋል። አክለውም ""ካስፈለገ አዲሱን ዝርያ የሚከላከል ክትባት በስድስት ሳምንታት ውስጥ ሊሰጥ ይችላል"" ሲሉም ተናግረዋል።"	https://www.bbc.com/amharic/55416249
health	ኮሮናቫይረስ፡ ቫይታሚን ዲ ከኮቪድ-19 ይከላከለን ይሆን?	ተመራማሪዎች ቫይታሚን ዲ ሰውነታችን የበሽታ መከላከል ስርዓት ብርታትን በመስጠት ከኮቪድ-19 ጋር ለሚያደርገው ፍልሚያ እገዛ ያደርጋል ወይ? የሚለውን ለማረጋገጥ የሚያስችላቸውን ሙከራ ለማድረግ በጎ ፈቃደኞችን እየፈለጉ መሆኑ ተገልጿል። በጎ ፈቃደኞቹ ከጸሀይ ብርሀን የሚገኘው ቫይታሚን ዲ እጥረት ካለባቸው ለሚቀጥሉት ስድስት ወራት በፖስታ ቤት በኩል የቫይታሚን ዲ እንክብሎች ወደቤታቸው ይላክላቸዋል። የዩናይትድ ኪንግደም ዜጎችና ነዋሪዎች ደግሞ የብርዱ ወቅት እየመጣ መሆኑን ተከትሎ የቫይታሚን ዲ እጥረት በሰውነታችሁ ውስጥ ሊፈጠር ስለሚችል እንክብሎቹን ብትወስዱ ጥሩ ነው ተብለዋል። የቫይታሚን ዲ እንክብሎቹ ከኮቪድ ጋር በተያያዘ ብቻ ሳይሆን አጠቃላይ በሽታ የመከላከል አቅምን ከፍ ለማድረግና ኢንፌክሽኖችን ለመቀነስም በእጅጉ ጠቃሚ ነው ተብሏል። የቫይታሚን ዲ እጥረት የሚታይባቸው ሰዎች አብዛኛዎቹ እድሜያቸው የገፋና የአፍሪካ አልያም የእሲያ ዝርያ ያለባቸው ሰዎች ሲሆኑ እነዚህ ሰዎች ለኮቪድ-19 ተጋላጭ መሆናቸውም ሌላ አሳሳቢ ነገር ነው። በለንደን ኩዊን ሜሪ ዩኒቨርሲቲ ተመራማሪዎች እየተደረገ የሚገኘው ምርምር በባርትስ በጎ አድራጎት ድጋፍ ይደረግለታል። በምርምሩም የቫይታሚን ዲ እንክብሎች ለሰዎች ይታደላሉ። የምርምሩ መሪ የሆኑት ዴቪድ ጆሊፍ እንደሚሉት ''ሙከራው በዚህ ረገድ ጠንከር ያለ ምላሽ ይሰጠናል ብለን እናምናለን'' ብለዋል። አክለውም ''ቫይታሚን ዲ ኮቪድ-19ኝን የመከላከል አቅም ከፍ የሚያደርግ ከሆነ ትልቅ ዜና ይሆናል'' ብለዋል። ''የቫይታሚን ዲ እንክብሎች እጅግ ዝቅተኛ በሆነ ዋጋ የሚገኙ ናቸው፤ በተጨማሪም የጎንዮሽ ጉዳታቸው ዝቅተኛና በቀላሉ መገኘት የሚችሉ ናቸው። ወረርሽኙን ለመዋጋት እየተሰራ ያለው ዓለማ አቀፍ ሰራ በደንብ ሊያግዝ ይችላል'' ምንም እንኳን የቫይታሚን ዲ እንክብሎችን መውሰድ ለጤና ጠቃሚ ቢሆንም ከህክምና ባለሙያዎች ምክር ውጪ መውሰድ ግን የጎንዮሽ ጉዳት ሊያስከትል እንደሚችል ባለሙያዎቹ ገልጸዋል።	https://www.bbc.com/amharic/news-54569305
sports	ዘጠኝ ግብ በተስተናገደበት ጨዋታ ማንቸስተር ሲቲ ድል ተቀዳጅቷል	በፈረንጆቹ የገና በዓል ማግስት ማንቸስተር ሲቲዎች ለዘጠነኛ ተከታታይ ጊዜ በማሸነፍ የእንግሊዝ ፕሪምየር ሊግ ደረጃ ሰንጠረዥን በስድስት ነጥብ ልዩነት መምራት ጀምረዋል። ባሳለፍነው ሳምንት መጨረሻ እሁድ ዕለት ከሌስተር ሲቲ ጋር የተገናኙነት ሲቲዎች ጨዋታው በተጀመረ በአምስተኛው ደቂቃ ነበር ግብ ማስቆጠር የቻሉት። ጨዋታው 25ኛ ደቂቃ ላይ ሲደርስ ማንቸስተር ሲቲዎች ሌስተርን 4 ለ 0 እየመሩ ነበር። በድንቅ አቋም ላይ የሚገኙት ሲቲዎች ምንም እንኳን ጨዋታውን 6 ለ 3 በሆነ ውጤት ቢያሸንፉም ከእረፍት መልስ ሌስተሮች በእጅጉ ተሽለው አጥቅተው መጫወት ችለዋል። በሚያስገርም መልኩም ሌስተሮች በአስር ደቂቃዎች ውስጥ 3 ግቦችን በማስቆጠር ትልቅ መነሳሳትን መፍጠር ቢችሉም፣ በኮቪድ ወረርሽኝ እንዲሁም በጉዳት ክፉኛ እየተፈተነ የሚገኘው የተከላካይ መሰመራቸው ተጨማሪ ሁለት ግቦችን በማስተናገዱ ከሽንፈት ማምለጥ ሳይችሉ ቀርተዋል። ከማንቸስተር ሲቲ በመቀጠል ሁለተኛ ደረጃ ላይ የሚገኙት ሊቨርፑሎች ከሊድስ ሊያደርጉት የነበረው ጨዋታ በኮሮናቫይረስ ወረርሽኝ ምክንያት ለሌላ ጊዜ የተላለፈ ሲሆን በዚህም ምክንያት ሲቲዎች የደረጃ ሰንጠረዡን በስድስት ነጥብ ልዩነት መምራት ችለዋል። ስድስት ግቦችን ያስተናገዱት ሌስተሮች በርካታ ተጫዋቾቻቸውን በጉዳትና በኮቪድ ምክንያት ቢያጡም በተለይ በሁለተኛው አጋማሽ ሲቲዎችን ባልተለመደ  መልኩ ሲፈትኗቸው ተስተውሏል። ከጨዋታው ቀደም ብሎ የሲቲተው አሰልጣኝ ፔፕ ጉዋርዲዮላ እንደ ቡድን ኳስ ይዘን መጫወታችን ይጠቅመናል እንጂ በግል ተጫዋቾቼን ከተመለከታችኋቸው መከላከል ላይ እስከዚህም ናቸው ሲል ተደምጦ ነበር። ከሌስተር በነበራቸው ጨዋታም የተስተዋለው ይሄው ነው። በሁለተኛው አጋማሽ በአስር ደቂቃዎች ውስጥ ያስተናገዷቸው ሦስት ግቦች ባለፉት ሳምንት ጨዋታዎች ካስተናገዷቸው ግቦች ጋር እኩል ነው። ሌስተሮች ተጨማሪ ግቦችን ማስቆጠር የሚችሉበትን ዕድል ቢፈጥሩም ወደ ግብ ግን መቀየር ሳይችሉ ቀርተዋል። በሌሎች 'የቦክሲንግ ደይ' ጨዋታዎች አርሰናል ወራጅ ቀጠና ውስጥ የሚገኙት ኖርዊች ሲቲዎችን አምስት ለባዶ በሆነ ሰፊ ውጤትአሸንፈዋል። በድንቅ አቋም ላይ የሚገኘው ቡካዮ ሳካ ለአርሰናል የመጀመሪያዋን እና ሦስተኛዋን ግብ በማስቆጠር በመጠናቀቅ ላይ የሚገኘው የፈንጆቹን ዓመት በግብ ታጅቦ ማጠናቀቅ ችሏል። ይህንን ተከትሎም አርሰናል በእንግሊዝ ፕሪምየር ሊግ ከበርካታ ዓመታት በኋላ በደረጃ ሰንጠረዡ በ35 ነጥብ አራተኛ ደረጃ ላይ መቀመጥ ችሏል። አምስተኛ ደረጃ ላይ የሚገኘው ቶተንሀም ደግሞ ትናንት ምሽት ከክሪስታል ፓላስ ያደረገውን ጨዋታ ሦስት ለባዶ በሆነ ውጤት አሸንፏል። በዚህ ጨዋታ ወደ አቋሙ ለመመለስ ተቸግሮ የቆየው ሃሪ ኬን ግብ ማስቆጠር ችሏል። በዘንድሮው የእንግሊዝ ፕሪምየር ሊግ በርካቶችን ማስገረም የቻሉት ዌስት ሀሞች በሳውዝሀምፕተን ሦስት ለሁለት ተሸንፈዋል። በዴቪድ ሞዬስ ሚመሩት ዌስትሀሞች ባለፈው ዓመት በቻምፒየንስ ሊግ ለመሳተፍ ከፍተኛ ትንቅንቅ ቢያደርጉም አልተሳካላቸውም ነበር። ዘንድሮ ግን ድንቅ አቋም በማሳየት ቢቀጥሉም ባለፉት ሁለት ጨዋታዎች ያስተናገዷቸው ሽንፈቶች ዋጋ አስከፍሏቸዋል። አሁን ላይ ዌስትሀም በ28 ነጥብ ስድተኛ ደረጃ ላይ ነው የሚገኙት። ቼልሲ ደግሞ ትናንት ምሽት አስቶን ቪላን ሦስት ለአንድ በሆነ ውጤት በማሸነፍ በፕሪምየር ሊጉ የሦስተኝነት ቦታቸውን ማስጠበቅችለዋል። ዛሬ ሰኞ ምሽት አምስት ሰዓት ላይ ደግሞ ማንቸስተር ዩናይትድ ከኒውካስል የሚያደርጉት ጨዋታ ይጠበቃል።	https://www.bbc.com/amharic/news-59799565
business	ቢቢሲ ወጪ ለመቆጠብ ሲል ለውጦችን ለማድረግ ማቀዱን አስታወቀ	ቢቢሲ ለዓለም አቀፍ አገልግሎቱ በዓመት 28.5 ሚሊየን ፓውንድ ለመቆጠብ ሲል 382 ሠራተኞቹን ለመቀነስ ማቀዱን አስታወቀ። በአረብኛ ፣ በፐርሺያ፣ በቻይና፣ በቤንጋሊ የሚያሰራጫቸውን የራዲዮ ፕሮግራሞችን ጨምሮ በአስር ቋንቋዎች የሚያሰራጫቸውን የራዲዮ ፕሮግራሞቹ እንደሚቋርጡም ተገልጿል። ምንም እንኳን የሚዘጋ የቋንቋ አገልግሎት ባይኖርም ወደ ታዳሚው ያለውን ተደራሽነት ለመጨመር አብዛኞቹ አገልግሎቶች ወደ በይነ መረብ (ኦንላይን) ይሸጋገራሉ ተብሏል። ከዚህም ባሻገር በቢቢሲ እና ቢቢሲ ፎር ወደ ኦንላይን በማሸጋገር በዓመት 500 ሚሊየን ፓውንድ እየቆጠበ እንደሆነም አስታውቋል። ባለፈው ዓመት ጥር ላይ የቀድሞ የባህል ጽህፈት ቤት ኃላፊ ናዲን ዶሪስ፣ ቢቢሲ ከፈቃድ ከሚሰበሰብ ክፍያ የሚያገኘው ገንዘብ ለሁለት ዓመት ያህል 159 ፓውንድ እንደሚሆን አስታውቀው ነበር። ይህም ካለው የዋጋ ግሽበት እና የዋጋ ንረት ጋር ተደማምሮ ወደ ከባድ ምርጫ ውስጥ እንዳስገባው ኮርፖሬሽኑ ገልጿል። ጨምሮም እቅዱ “ዘመናዊ፣ ዲጂታል መር እና የቀጥታ ሥርጭት” ፕሮግራሞቹን ለመፍጠር ያለውን ስትራቴጂ ይደግፋል ብሏል። በዕቅዱ መሠረት ኪርኪዝ፣ ኡዝቤክ፣ ሂንዲ፣ ኢንዶኔዥያ፣ ታሚል እና ኡርዱ የራዲዮ ፕሮግራሞቹ ይዘጋሉ። ቻይንኛ፣ ጉጃራት፣ ኢግቦ፣ ኢንዶኔዥያ፣ ፒጂን፣ ኡርዱ እና ዮሩባ ደግሞ ወደ ኦንላይን ይዛወራሉ። ዓለም አቀፉ የመገናኛ ብዙኃን ተቋም - ቢቢሲ፣ ዓለም አቀፍ መገናኛ ብዙኃን ሲሆን በበርካታ የዓለም ቋንቋዎች እና ቀጠናዊ አገልግሎቶቹን በራዲዮ፣ በቴሌቪዥን እና በዲጂታል ያቀርባል። ቢቢሲ በአሁኑ ወቅት በሳምንት ወደ 364 ሚሊየን ሰዎችን ይደርሳል። ከእነዚህ መካከል ግማሽ ያህሉ አገልግሎቱን የሚያገኙት በኦንላይን ነው። ይፋ ባደረገው ዕቅዱ የሚዘጋ አገልግሎት ባይኖርም፣ ዓለም አቀፍ አገልግሎት አሁንም በዚህ አስቸጋሪ ሁኔታ ውስጥ ሆኖ ለተከታታዮቹ ፕሮግራሞቹን እያቀረበ ሲሆን በሩሲያ፣ በዩክሬን እና በአፍጋኒስታን ያሉ ተከታታዮቹ አሁንም የቢቢሲ የዜና አገልግሎትን መጠቀም እንደሚችሉ አረጋግጧል። ዓለም አቀፉ የእንግሊዝኛ ቋንቋ አገልግሎት አሁንም ዜናዎቹን ማቅረቡን የሚቀጥል ሲሆን፣ በሁሉም የዓለም ክፍሎች ሥርጭቱን ይቀጥላል። ከዚህም በተጨማሪ ኮርፖሬሽኑ አዲስ መርሃ ግብሮቹን እና ፖድካስቶቹን አስታውቃለሁ ብሏል። የቢቢሲ የዓለም አቀፉ አገልግሎት ዳሬክተር ሊሊያን ላንደር፣ “የቢቢሲ ሚና ቀላል አይደለም። ቢቢሲ በተለይ ደግሞ ብዙ የሚዲያ አማራጭ በሌለባቸው አካባቢዎች ሚዛናዊ እና ገለልተኛ በሆኑ ዜናዎቹ በመቶ ሚሊዮኖች ሰዎች ዘንድ ይታመናል” ብለዋል። “በቀውስ ወቅት ሰዎችን ረድተናል። አሁንም ለአድማጮች ምርጥ የጋዜጠኝነትን ውጤቶችን ለማቅረብ በእንግሊዝኛ እና ከ40 በላይ ቋንቋዎች አገልግሎቱን ይቀጥላል። ከዚህም በተጨማሪ ዘገባዎቻችንን የበለጠ በማጠናከር በሙያው የሚፈጥረውን ተፅዕኖ ማሳደጉን ይቀጥላል።” ዳሬክተሯ አክለውም የዲጂታል አገልግሎቱን ለማስፋት አሳማኝ ምክንያቶች እንደነበሩም አስታውሰዋል። ዓለም አቀፉ የእንግሊዝኛ ቋንቋ አገልግሎት፣ በካርዲፍ ከሚገኘውና የአንድ ሰዓት ቆይታ ካለው ቢቢሲ ኒውስ ሳይንስ እንዲሁም የቀጥታ ዜና አገልግሎት እና የስፖርት ፕሮግራሞቹ በተጨማሪ በዓለም ዙሪያ ላሉ ወጣት አድማጮቹ አዲስ የፖድካስት ፕሮግራም ያቀርባል። እነዚህ እቅዶች ግን ከሠራተኞቹ እና ከሠራተኞች ማኅበሩ ጋር ለመመካከር ክፍት መሆኑን ቢቢሲ ገልጿል። የብሮድካስቲንግ ማኅበር ኃላፊ ፊሊፓ ቻይልድስ፣ የታቀዱትን ለውጦች በማየታቸው ቅር መሰኘታቸውን ተናግረዋል። ኃፊዋ አክለውም  “ቢቢሲ በለውጥ የሚዲያ ገጽታ ላይ የሚያጋጥሙትን ተግዳሮቶች ለመወጣት መላመድ እንዳለበት የምንገነዘበው ቢሆንም፣ አሁንም በመንግሥት ደካማ ውሳኔ የሚጎዱት ሠራተኞቹ ናቸው። የፍቃድ ክፍያውን ማቆሙ እና ያስከተለው የገንዘብ ድጋፍ ችግሮች እነዚህን ሀሳቦች ለማምጣት አስገድዶታል” ብለዋል።	https://www.bbc.com/amharic/articles/c8v4zp4e9n3o
politics	የኦሮሞ ነጻነት ሠራዊት በነቀምት ከተማ ከፍተኛ ተኩስ መክፈቱ ተሰማ	የኦሮሞ ነጻነት ሠራዊት በምዕራብ ኦሮሚያ ነቀምት ከተማ ዛሬ ማለዳ ጥቅምት 27፣ 2015 ዓ.ም ላይ ከፍተኛ ተኩስ መክፈቱ ተሰማ። ከአዲስ አበባ በ330 ኪሎሜትር ርቀት ላይ በምትገኘው እና በምዕራብ ኦሮሚያ ከሚገኙ ትላልቅ ከተሞች አንዷ በሆነችው ነቀምት ከተማ ከፍተኛ የተኩስ ድምጽ እየተሰማ መሆኑን ምንጮች ለቢቢሲ አረጋግጠዋል። በመንግሥት በሽብርተኝነት የተፈረጀውና መንግሥት ሸኔ ብሎ የሚጠራው የኦሮሞ ነጻነት ሰራዊት ታጣቂዎች ዛሬ ጠዋት ወደ ከተማዋ ገብተው በመንግሥት የጸጥታ ሃይሎች ላይ ተኩስ መክፈታቸውን ለደህንነታቸው ሲሉ ስማቸው እንዳይጠቀስ የፈለጉ ነዋሪ ለቢቢሲ ተናግረዋል። “ዛሬ (እሁድ)ጎህ ሲቀድ ማንም ሰው መንቀሳቀስ ሳይጀምር ወደ ከተማ ገቡ። በመሃል ከተማ ከፍተኛ የተኩስ ልውውጥ እየተካሄደ ነው። ቤታችን ውስጥ ተቀምጠን የተኩስ ድምጽ እየሰማን ነው” ብለዋል እኚሁ ነዋሪ የቢቢሲ ምንጮች  ተኩሱ በከተማዋ በሰፈረው ወታደራዊ ካምፕ አካባቢ እንደነበረም ገልጸዋል። አንድ ሌላ ነዋሪ በበኩሉ የሰው ህይወት ስለማለፉ እንዳልሰማ እና በከተማዋ እንቅስቃሴ እንደተገደበ ለቢቢሲ ገልጾ ታጣቂዎች ወደ ከተማዋ መግባታቸውንና ተኩስ መኖሩን ተናግሯል። ከመንግሥት በኩል ምንም አይነት መግለጫ ያልተሰጠ ሲሆን ቢቢሲ የከተማውን ከንቲባ እና የጸጥታ ባለስልጣናትን ለማግኘት ያደረገው ሙከራ አልተሳካም። የዛሬው በከተማዋ ተኩስ መከፈት የተሰማው መንግሥት በምዕራብ ወለጋ በምትገኘው ቢላ በተሰኘችው አነስተኛ ከተማ የገቡ የኦነግ ታጣቂዎች ላይ ያነጣጠረ የሰው አልባ አውሮፕላን ጥቃት መፈጸሙን ተከትሎ በርካታ ንፁሃን ዜጎች መገደላቸውን እማኞችና ተጎጂዎች ለቢቢሲ ከተናገሩ ከቀናት በኋላ ነው። በዚህ ሳምንት የኦሮሞ ነጻነት ሰራዊት ከሰባት በላይ የምዕራብ ወለጋ ወረዳዎችን መያዙን ገልጿል። መቀመጫውን በአሜሪካ ያደረገው የኦሮሞ ነጻነት ሰራዊት ቃለ አቀባይ ኦዳ ታርቢ ሰራዊታቸው ይህንን ዘመቻ እንደሚቀጥልበት እና በምዕራብ ኢትዮጵያ የሚገኙ የጦር ካምፖችን (ሰፈሮችን) ኢላማ ማድረጉንም ተናግረዋል። የኦሮሞ ነጻነት ሠራዊት ታጣቂዎች ተቆጣጥረዋቸዋል በተባሉ ቦታዎች ንብረት ማውደማቸውን ነዋሪዎች እና አንድ ስማቸው እንዳይጠቀስ የጠየቁ ባለሥልጣን ለቢቢሲ ተናግረዋል ለደኅንነታቸው ሲባል ስማቸው እንዳይጠቀስ የጠየቁ የአካባቢዎቹ ነዋሪዎች እና አንድ የዞኑ ባለሥልጣን እንዳሉት ከሆነ፣ መንግሥት ሸኔ ብሎ የሚጠራቸው ታጣቂ ቡድን አባላት መንዲ፣ ቂልጡ ካራ እና ለታ ሲቡ ተብለው የሚጠሩ ከተሞችን ተቆጣጥረዋል። በከተሞቹ የሚገኙ የመንግሥት ባለሥልጣናትም ገሚሱ በታጣቂዎቹ የታገቱ ሲሆን፣ የተቀሩት ደግሞ ሸሽተው ጫካመግባታቸውን ነዋሪዎች ለቢቢሲ ተናግረዋል። በቁጥር ያልተገለጹ የአካባቢዎቹ የመንግሥት ባለሥልጣናት መታገታቸውን ታጣቂዎቹ እራሳቸው አረጋግጠዋል። ይህን ተከትሎ ታጣቂዎቹ በተቆጣጠሯቸው እንደ ማንዲ ባሉ ከተሞች የሚገኙ ባንኮች ላይ ዘረፋ መፈጸማቸውን እንዲሁም የመንግሥት መሥሪያ ቤቶችን ደግሞ ማውደማቸውና መዝረፋቸው የተገለጸ ሲሆን ጦሩ ይህንን አልፈጸምኩም ብሏል። ኦዳ ተርቢ ቡድኑ በአካባቢው ያሉ የመንግሥት ጦር ካምፖችን ለመያዝ ዘመቻ እያካሄደ መሆኑን ይናገራሉ። ቃል አቀባዩ “በአካባቢው ያለውን የመንግሥት ጦር ሙሉ በሙሉ ማፍረስ ነው” ይበሉ እንጂ ታጣቂዎች ንብረት መዝረፋቸውን እና ማውደማቸውን ነዋሪዎች ይናገራሉ። ይሁን እንጂ ቃል አቀባዩ  ታጣቂዎቻቸው ይህንን አለመፈጸማቸውን አስረድተዋል።። “መምጣታችንን የፈሩ የካቢኔ አባላት እና የመንግሥት ወታደሮች ከዚያ ዘርፈው ወጡ። የአስተዳደር ቢሮዎች የጦር ካምፕ ሆነዋል። ባካሄድነው ጦርነት የጦር ካምፖቹን ስንይዝ ንብረት ወድሟል” ብለዋል። ቃል አቀባዩ ጨምረውም ታጣቂ ቡድኑ አንድ አካባቢን ሲይዝ አለመረጋጋት ሲፈጠር እድሉን በመጠቀም ዘረፋ የሚፈጽሙ ሰዎች አሉ ብለዋል። የኦሮሚያ ክልል መንግሥትም ባለፉት ዓመታት በርካታ የአካባቢ ባለሥልጣናት በታጣቂ ቡድኑ መገደላቸውን ሲገልጽ ቆይቷል። ባለፉት ጥቂት ዓመታት በ﻿ተለይ በምዕራብ ኦሮሚያ የተለያዩ አካባቢዎች የሚንቀሳቀሰውና በመንግሥት ሽብርተኛ ቡድን ተብሎ የተፈረጀው የኦሮሞ ነጻነት ግንባር፣ ተደጋጋሚ ጥቃቶችን በመፈጸም ይከሰሳል። ቡድኑ ቢያስተባብልም ነዋሪዎችና መንግሥት በመቶዎች ለሚቆጠሩ ሰላማዊ ነዋሪዎች ሞት ምክንያት ለሆኑ ጥቃቶች የኦሮሞ ነጻነት ሠራዊትን ተጠያቂ ያደርጋሉ።	https://www.bbc.com/amharic/articles/cgrqlld7e6do
politics	ሩሲያ እና ዩክሬን፡ ጦርነቱ እንዴት ሊጠናቀቅ ይችላል? ጦርነቱ እንዲያበቃ የሚያስችሉ አምስት ሁኔታዎች	"በጦርነቱ ጭጋግ ውስጥ ሆኖ ስለወደፊት ማሰብ አስቸጋሪ ሊሆን ይችላል። ከጦር አውድማ የሚሰሙት ዜናዎች፣ የዲፕሎማሲው ጩኸት፣ የሐዘንና የተፈናቃዮች ስሜት፤ ይህ ሁሉ ከአቅም በላይ ሊሆን ይችላል። እስቲ ለአፍታ ከዚህ ሁሉ አረፍ ብለን በዩክሬን ያለው ግጭት እንዴት ሊያበቃ እንደሚችል እናስብ። ፖለቲከኞች እና ወታደራዊ ባለሙያዎች እያጤኗቸው የሚገኙት ሁኔታዎች የትኞቹ ናቸው? ጥቂቶች ብቻ ናቸው ስለወደፊቱ በልበ ሙሉነት ሊተነብዩ የሚችሉት። አንዳንድ ሊሆኑ የሚችሉ ውጤቶችን እነሆ። አጭር ጦርነት ይህ እንዲሆን ሩሲያ ወታደራዊ እንቅስቃሴዋን ታሳድጋለች። በመላ ዩክሬን ተጨማሪ የጦር መሳሪያዎች እና የሮኬት ጥቃቶች ይፈጸማሉ። እስካሁን ዝቅተኛ ሚና የነበረው የሩሲያ አየር ኃይል አውዳሚ የአየር ድብደባዎችን ይጀምራል። ቁልፍ የሆኑ ብሔራዊ መሠረተ ልማቶች ላይ ያነጣጠሩ የሳይበር ጥቃቶች በዩክሬን ላይ ይደርሳሉ። የኃይል አቅርቦቶች እና የመገናኛ አውታሮች ይቋረጣሉ። በሺህዎች የሚቆጠሩ ሠላማዊ ሰዎች ይሞታሉ። በጀግነነት ቢከላከሉም ኪዬቭ በቀናት ውስጥ እጅ ትሰጣለች። በሞስኮ የሚደገፍ የአሻንጉሊት አገዛዝ መንበሩን ይቆጣጠራል። ፕሬዝደንት ዜሌንስኪ ይገደላሉ ወይም የግዞት መንግሥት ለመመስረት ወደ ምዕራብ ዩክሬን ካልሆነም ወደ ባሕር ማዶ ይሸሻሉ። ፕሬዝዳንት ፑቲን ማሸነፋቸውን ያውጃሉ። የተወሰኑ ኃይሎቻቸውን ወደ ሩሲያ በመመለስ ሌሎቹ ቁጥጥር ለማድረግ በዩክሬን ይቀራሉ። በሺህዎች የሚቆጠሩ ስደተኞች ወደ ምዕራብ መሸሻቸውን ይቀጥላሉ። ዩክሬን ቤላሩስን በመቀላቀል ለሞስኮ መገበር ትጀምራለች። ይህ ላይሳካ የሚችል ቢመስልም ብዙ ነገሮች ላይ መለዋወጥ ሊከሰት ይችላል። በተለይም ደግሞ የሩሲያ ኃይሎች በተሻለ ሁኔታ ካጠቁ፣ በብዛት ከዘመቱ እና የዩክሬናውያን የውጊያ መንፈስ ከደበዘዘ ሊሳካ ይችላል። ፑቲን በኪዬቭ የመንግሥት ለውጥ በማድረግ የዩክሬን ከምዕራባቡ ጋር የምታልመው ውህደት ሊያከትም ይችላል። ሆኖም ማንኛውም የሩሲያ ደጋፊ መንግሥት ሕጋዊነት የሌለውና እና ለአመጽ ተጋላጭ ይሆናል። ይህ ያለመረጋጋትን በመፍጠር እንደገና ግጭት የመከሰት ዕድሉን ከፍተኛ ያደርገዋል። ረዥም ጦርነት ምናልባትም ይህ ግጭት ወደ ረዥም ጊዜ ጦርነት የመቀየር ዕድሉ ከፍተኛ ነው። ምናልባትም የሩሲያ ኃይሎች በሥነ ምግባር ማነስ፣ በደካማ ሎጅስቲክስ እና በብልህ አመራር ማጣት እየተደናቀፉ ይወድቃሉ። በጎዳናዎች ላይ በሚደረጉ የመከላከል ውጊዎች ሳቢያ እንደ ኪዬቭ ያሉ ከተሞችን ለመቆጣጠር የሩሲያ ኃይሎች ረዥም ጊዜ ሊወስድባቸው ይችላል። ረዥም ከበባ ይመጣል። ጦርነቱ እአአ በ1990ዎቹ የቺቺኒያ ዋና ከተማ የሆነችውን ግሮዝኒን ለመያዝ እና ለማጥፋት ሩሲያ ያደረገችውን ረዥም እና ጭካኔ የተሞላበት ጦርነትን የሚያስታውስ ነው። የሩሲያ ኃይሎች የዩክሬን ከተሞችን መያዝ ከቻሉም ለመቆጣጠር ሊቸገሩ ይችላሉ። ምናልባትም ሩሲያ እንደዚህ ያለውን ሰፊ አገር ለመሸፈን በቂ ወታደሮችን ማሰማራት አትችል ይሆናል። የዩክሬን ኃይሎች ወደ ሽምቅ ተዋጊነት ለመቀየር ተነሳሽነት ያላቸው እና በአካባቢው ሕዝብ የሚደገፉ ሊሆኑ ይችላሉ። ምዕራባውያን የጦር መሳሪያ እና ጥይቶችን ማቅረባቸውን ቀጥለዋል። ከዚያም ከብዙ ዓመታት በኋላ ምናልባት በሞስኮ አዲስ አመራር ሲቀየር የሩሲያ ኃይሎች አንገታቸውን ደፍተውና በደም ጨቅይተው መጨረሻ ዩክሬንን ለቀው ሊወጡ ይችላሉ። ይህም የሶቪየት ኃይሎች እአአ በ1989 በአፍጋኒስታን ውስጥ ተሰማርተው ሙጃሂዲን እስላማዊ አማፂያንን ሲዋጉ ቆይተው ከአስር ዓመታት በኋላ የወጡበት መንገድ ዩክሬን ውስጥ ሊያጋጥማቸው ይችላል። የአውሮፓ ጦርነት ይህ ጦርነት ከዩክሬን ድንበር ውጪ ሊቀጥል ይችል ይሆን? ፕሬዚዳንት ፑቲን የኔቶ አባል አገራት ያልሆኑትን እንደ ሞልዶቫ እና ጆርጂያ ያሉትን የቀድሞ የሶቪየት ሪፐብሊኮች ጦራቸውን በማዝመት የቀድሞ የሩሲያ ግዛትን መልሶ ማግኘት ይፈልጉ ይሆናል። ወይም የተሳሳተ ስሌት እና የጦርነት መባባስ ሊኖር ይችላል። ፑቲን የምዕራባውያን ለዩክሬን ኃይሎች የሚያደርጉትን የጦር መሳሪያ ድጋፍ ጠብ ጫሪ በማለት የበቀል እርምጃ ለመውሰድ ሊወስኑ ይችላሉ። ከሩሲያ የባሕር ዳርቻ ከሌኒንግራድ ጋር የመሬት ኮሪደር ለመመስረት ወታደሮቻቸውን እንደ ሊቱዌኒያ ወዳሉ የኔቶ አባል አገር የባልቲክ ግዛቶች እንደሚልኩ ሊያስፈራሩ ይችላሉ። ይህ በጣም አደገኛ ሲሆን ከኔቶ ጋር ጦርነትን ሊቀሰቅስ ይችላል። የወታደራዊ ሕብረቱ ቻርተር አንቀፅ 5 እንደሚለው በአንድ አባል ላይ የሚደረግ ጥቃት በሁሉም ላይ የሚፈጸም ጥቃት ነው። ፑቲን ሥልጣናቸውን ለማዳን ብቸኛው መንገድ እንደሆነ ከተሰማቸው ይህንን መንገድ ሊመርጡ ይችላሉ። ምናልባትም በዩክሬን ሽንፈት ከገጠማቸውም ጦርነቱን የበለጠ ለማስፋት ሊሞክሩም ይችላሉ። ፑቲን ለረዥም ጊዜ ዓለም አቀፍ ደንቦችን ለመጣስ ወደኋላ እንደማይሉ ታይቷል። ይህ አመክንዮ በኒውክሌር ጦር መሳሪያ አጠቃቀም ላይም ሊተገበር ይችላል። ፑቲን የኒውክሌር ኃይላቸው በተጠንቀቅ እንዲቆም ትዕዛዝ አስተላልፈዋል። በርካታ ተንታኞች ትዕዛዙ መሣሪያውን ስለመጠቀማቸው ወይም መጠቀማቸው የማይቀር መሆኑ ላይ ጥርጣሬ  አላቸው። ሆኖም የሩሲያ አስተምህሮ በጦር ሜዳ ላይ ስልታዊ የኒውክሌር ጦር መሳሪያዎችን መጠቀም እንደሚቻል የሚያስታውስ ነው። ዲፕሎማሲያዊ መፍትሔ የተባበሩት መንግሥታት ዋና ፀሐፊ አንቶኒዮ ጉቴሬዝ ""አሁን የሚናገሩት ጠመንጃዎቹ ቢሆኑም የውይይቱ መንገድ ሁሌም ክፍት ሆኖ መቀጠል አለበት"" ብለዋል። በእርግጠኝነትም ውይይቱ ይቀጥላል። የፈረንሳዩ ፕሬዝዳንት ማክሮን ከፕሬዝዳንት ፑቲን ጋር በስልክ ተነጋግረዋል። በሚገርም ሁኔታም የሩሲያ እና የዩክሬን ባለሥልጣናት ቤላሩስ ድንበር ላይ ለመነጋገር በተደጋጋሚ ተገናኝተዋል። ረብ ያለው ነገር ላይ አልደረሱ ይሆናል። ነገር ግን ፑቲን ለመነጋገር መስማማታቸው ቢያንስ በድርድር የተኩስ ማቆም ዕድል መኖሩን የተቀበሉ ይመስላል። ዋናው ጥያቄ የአሜሪካንን ቃል ማስቀየር ይቻላል ወይ? የሚለው ነው። ዲፕሎማቶች እንደሚናገሩት የሩሲያው መሪ የምዕራባውያን ማዕቀቦችን ለማስነሳት ምን እንደሚያስፈልግ ማወቅ በጣም አስፈላጊ ሲሆን፣ ለዚህም ቢያንስ ራስን የማዳን ስምምነት ሊደረስ ይቻላል ። ይህንን ሁኔታ እንመልከት፤ ጦርነቱ ለሩሲያ መጥፎ ሆኖ እየሄደ ነው እንበል። ማዕቀቡ ሞስኮን ማነቃነቅ ጀመሯል። አስከሬን ወደ አገር ቤት ሲመለስ ተቃውሞ እየጨመረ ይሄዳል። ፑቲን መዋጥ ከሚችሉት በላይ ጎርሰው እንደሆነ ሊያስቡ ይችላሉ። ጦርነቱ እንዲቀጥል በማድረግ ከሚመጣው ውርደት ይልቅ ለስልጣናቸው ትልቅ ስጋት ሊሆን እንደሚችል ይገመግማሉ። ቻይና ጣልቃ ገብታ የሩሲያን ዘይትና ጋዝ ጦርነቱ እስካልቆመ ድረስ እንደማትገዛ በማስጠንቀቅ በሞስኮ ላይ ጫና አሳድራ እንድትስማማ ታደርጋለች። ስለዚህ ፑቲን መውጫ መንገድ መፈለግ ይጀመራሉ። የዩክሬን ባለሥልጣናት በበኩላቸው በአገራቸው ላይ እየደረሰ ያለውን ጥፋት በመመልከት የፖለቲካ ስምምነት ማድረግ ከእንደዚህ አይነት አሰቃቂ የህይወት መጥፋት የተሻለ ሊሆን ይችላል ብለው ይደመድማሉ። ስለዚህ ዲፕሎማቶች ጣልቃ ይገቡና ስምምነት ይደረሳል። እንበልና ሩሲያ ክራይሚያ እና ዶንባስ እንድትወስድ ዩክሬን ትፈቅዳለች፤ በምላሹ ደግሞ ፑቲን የዩክሬን ነፃነት እና ከአውሮፓ ጋር ያላትን ግንኙነት የማጠናከር መብትን ይቀበላሉ። ይህ የማይመስል ሊሆን ይችላል። ሆኖም ከደም አፋሳሽ ግጭት ሊመጣ የሚችልም ጭምር ነው። የፑቲን ከሥልጣን መወገድ ቭላድሚር ፑቲን ራሳቸው ወረራውን ሲጀምሩ ""ለማንኛውም ውጤት ዝግጁ ነን"" ብለው ነበር። ውጤቱ ሥልጣናቸውን ማጣት ቢሆንስ? የማይታሰብ ሊመስል ይችላል። ዓለም ባለፉት ቀናት በመቀየሯ እንደዚህ ያሉ ነገሮች አሁን ይታሰባሉ። በለንደኑ ኪንግስ ኮሌጅ የጦርነት ጥናት ፕሮፌሰር የሆኑት ሰር ላውረንስ ፍሪድማን በዚህ ሳምንት ""እንደ ኪዬቭ ሁሉ በሞስኮም የመንግሥት ለውጥ ሊኖር ይችላል"" ሲሉ ጽፈዋል። ይህን ለምን ሊሉ ቻሉ? ምናልባት ፑቲን አስከፊ ጦርነትን ስለጀመሩ ሊሆን ይችላል። በሺህዎች የሚቆጠሩ የሩሲያ ወታደሮች እየሞቱ ነው። የኢኮኖሚ ማዕቀቡ ጉዳት ይኖረዋል። ፑቲን የሕዝብ ድጋፍ ሊያጡ ይችላሉ። ምናልባትም የሕዝባዊ አብዮት ስጋት አለ። ያንን ተቃውሞ ለማፈን የሩሲያን የፀጥታ ኃይሎች ይጠቀማሉ። ይህ ሁሉ አሰልቺ ሆኖ የሩሲያ ወታደራዊ፣ ፖለቲካዊ እና ኢኮኖሚያዊ ልሂቃን ፊታቸውን ሊያዞሩባቸው ይችላሉ። ምዕራባውያን በግልጽ እንደሚናገሩት ፑቲን ከሄዱ እና ለዘብተኛ መሪ ከተተካ አንዳንድ ማዕቀቦችን በማንሳት መደበኛ ዲፕሎማሲያዊ ግንኙነት ወደ ነበረበት እንደሚመለስ ግልፅ ነው። ደም አፋሳሽ መፈንቅለ መንግሥት ተካሄዶም ፑቲን ሊነሱ ይችላሉ። ይህም ምናልባት አሁን ላይመስል ይችላል። ነገር ግን ከፑቲን ተጠቃሚ የሆኑ ሰዎች ጥቅማቸውን ማስጠበቅ እንደማይችሉ ካመኑ ሊሆን ይችላል። እንደ ማጠቃለያ እነዚህ መላ ምቶች ራሳቸውን ችለው ብቻ የሚቆሙ ላይሆኑ ይችላሉ። አንዳንዶቹ የተለያዩ ውጤቶችን ለማምጣት ሊጣመሩ ይችላሉ። ነገር ግን በዚህ ግጭት ዓለም ተለውጧል። ወደ ቀድሞው ሁኔታው አይመለስም። ሩሲያ ከውጭው ዓለም ጋር ያላት ግንኙነት የተለየ ይሆናል። አውሮፓ ለደኅንነት ያላት አመለካከት ይለወጣል።"	https://www.bbc.com/amharic/news-60653006
sports	ደጋፊዎቹ የማድሪድን መኪና ያጠቁት ሊቨርፑል ከቻምፒየንስ ሊግ ተሰናበተ	የአምናው ባለድል ሊቨርፑል ከተወዳጁ የአውሮፓ ቻምፒየንስ ሊግ ውድድር በሪያል ማድሪድ ተሸንፎ ተሰናብቷል። የስፔኑ ቡድን ማድሪድና ሊቨርፑል በአንፊልድ ያደረጉት ጨዋታ ያለምንም ግብ ቢያጠናቀቅም በመጀመሪያው ዙር ፍልሚያ ማድሪድ በማሸነፉ ወደ ቀጣይ ዙር አልፏል። ማድሪድ ፖርቶን አሸንፎ ወደ ሩብ ፍፃሜው ያለፈው ቼልሲን ይገጥማል። የሊቨርፑል ተጫዋቾች በመጀመሪያው አጋማሽ ወርቃማ ዕድሎችን ወደ ጎል መቀየር ተስኗቸው አምሽቷል። ግብፃዊው ሞሐመድ ሳላህ ያገኛትን ኳስ ወደ ጎል ቢሞክርም የሪያል ማድሪዱ ግብ ጠባቂ ኮርትዋ መልሶበታል። የማድሪዱ ግብ ጠባቂ ኮርትዋ፤ የሊቨርፑሉ አምበል ጄምስ ሚልነር የሞከራትን ሙከራም በመጀመሪያ አጋማሽ ማዳን ችሏል። ሌሎችም የሊቨርፑል ተጨዋቾች ወደ ጎል ሊቀየሩ የሚችሉ አጋጣሚዎችን ሲያባክኑ አምሽተዋል። አቻ ለመሆን የሁለት ጎል ዕዳ ይዞ የገባው ሊቨርፑል በርካታ የጎል ማግባት ሙከራዎችን ቢያደርግም የዚነዲን ዚዳን ልጆችን ማስደንገጥ አልቻለም። የስፔኑ ማድሪድ ሊቨርፑልን በአጠቃላይ ውጤት 3-1 መርታቱን ተከትሎ ወደ ቀጣዩ ዙር ያለፈ ሲሆን ከቶማስ ቱኸል ቼልሲ ጋር ይፋለማል። የሊቨርፑል ድክመት የሊቨርፑል ተጨዋቾች በታሪካቸው ታሪክን በመቀልበስ ቢታወቁም የዩርገን ክሎፕ ልጆች ግን ይህን ማድረግ አልቻሉም። ተንታኞች ሊቨርፑሎች ወደ ቀጣዩ ዙር ላለማለፉ ተጠያቂ ሊያደርጉ የሚገባው ራሳቸውን ነው ይላሉ። ለወትሮው ኳስ ከመረብ ጋር ካላዋኻደ የማይመለሰው ሞሐመድ ሳላህ በትላንትናው ጨዋታ ሁለት ወሳኝ ኳሶችን አባክኗል። የሞሐመድ ሳላህ ኳሶች መረብ አለመንካታቸው አስደንቆ ሳያበቃ ሌሎችም የሊቨርፑል ተጨዋቾች ሲስቱ አምሽተዋል። ምንም እንኳ ሊቨርፑል 90 ደቂቃ ሙሉ ጎል አስቆጥሮ ሪያል ማድሪድ ላይ ጫና በመፍጠር የተሻለ ውጤት ለማግኘት ቢጥሩም በርካታ ድክመት ታይቶባቸዋል። ሰዓቱ በገፋ ቁጥር የሪያል ማድሪድ ተጫዋቾች በራስ መተማመን ከፍ እያለ ሲመጣ ታይቷል። ዩርገን ክሎፕ ዲዮጎ ጆታንና ቲያጎ አልካንታራን ቀይረው ቢያስገቡም ተጨዋቾቹ ለውጥ ሊያመጡ አልቻሉም። 400 የሚሆኑ የክለቡ ደጋፊዎች ከአንፊልድ ውጭ ሆነው ቡድናቸውን ለመደገፍ ተሰባስበው ነበር። ነገር ግን ቡድናቸውን ከመደገፍ ይልቅ የሪያል ማድሪድ ተጫዋቾችን አሳፍሮ የመጣውን አውቶቡስ መስታወት ሰብረዋል። ሊቨርፑል የእግር ኳስ ክለብ በዚህ ድርጊት በተጫዋቾቹ ስም ሪያል ማድሪድን ይቅርታ ጠይቋል። የመርሲሳይድ ፖሊስ ደግሞ ምርመራ አደርጋለሁ ብሏል። በሌላ ጨዋታ የእንግሊዙ ማንቸስተር ሲቲ የጀርመኑን ቦሩሲያ ዶርትመንድ 2-1 [በጠቅላላ ውጤት 4-2] በመርታት ወደ ቀጣዩ ዙር አልፏል። በቀጣዩ ዙር የአውሮፓ ቻምፒየንስ ሊግ ጨዋታዎች ማድሪድ ከቼልሲ፤ ማንቸስተር ሲቲ ከፒኤስጂ ይፋለማሉ።	https://www.bbc.com/amharic/news-56755924
health	የዝንጀሮ ፈንጣጣ ሊያሳስበን የሚገባ በሽታ ነው?	የዝንጀሮ ፈንጣጣ ሊያሳስበን የሚገባ በሽታ ነው? የዝንጀሮ ፈንጣጣ ከአሁን በፊት በዋናነት በምዕራብ እና ማዕከላዊ አፍሪካ የሚፈጠር በሽታ ነበር። ከሰሞኑ ግን ከእነዚህ አካባቢዎች ውጭ በተለይም በአውሮፓ፣ አሜሪካ እና አውስትራሊያ ተከስቷል። በመላው ዓለምም የመነጋገሪያ ጉዳይ ሆኗል። ለመሆኑ በሽታው ቢይይዘን ምን ማድረግ ይኖርብናል? አሳሳቢነቱስ እስከምን ድረስ ነው?	https://www.bbc.com/amharic/news-61580911
politics	የትግራይ ኃይሎች ማንሰራራትና በኢትዮጵያ ላይ ያስነሳው ጥያቄ	"የትግራይ አማፂያን ኃይሎች  በሺዎች የሚቆጠሩ ሰዎችን ከገደለውና በርካታ ሚሊዮኖችን ለምግብ እርዳታ ካጋለጠው የስምንት ወራት ጦርነት በኋላ የክልሉን ዋና ከተማ መቀለን መቆጣጠራቸው እንደ ትልቅ እርምጃ እየተቆጠረ ነው። ነገር ግን የትግራይ ኃይሎች መቀለን መቆጣጠር የጦርነቱን አቅጣጫ ይቀይረው ይሆን? የኢትዮጵያ መንግሥት ወታደሮቹን ከወራት ጦርነት በኋላ ማስወጣቱን ተከትሎ የመቀለ መንገዶች በደስታ ታጅበው ታይተዋል። ጠቅላይ ሚኒስትር ዐቢይ አሕመድ መከላከያ ኃይሉ የወጣው መቀለ ከዚህ በኋላ ""የስበት ማዕከል"" ባለመሆኗ ነው ቢሉም ዘግይተው ደግሞ ወታደሮቹ የወጡት ተጨማሪ እልቂትን ለማስወገድ ነው ብለዋል። ""በጦርነቱ በጣም ወሳኝ የሆነ ለውጥ አይተናል"" ይላል የኢንተርናሽናል ክራይሲስ ግሩፕ ነባር ተንታኝ ዊሊያም ዳቪሰን። ""ይህ የሚያሳየው ምናልባትም የፌዴራል መንግሥቱ መቀለን መቆጣጠር እንዳቃተው አሊያም ደግሞ ከትግራይ መውጣት አስፈላጊው ውሳኔ መሆኑን ማመኑን ነው። የሕወሓት ኃይሎች ወሳኝ የሚባሉ የጦርነት አምባዎችን ድል መንሳታቸው ሳይረሳ"" ይላሉ ተንታኙ። የኢትዮጵያ መንግሥት ወታደሮቹ ከወጡ በኋላ በትግራይ ክልል የተናጠል የሰብዓዊ እርዳታ ተኩስ አቁም አውጇል። መንግሥት ይህ ያስፈለገው የእርሻ ወቅት በመሆኑና የእርዳታ ሥራዎችን ማከናወን ለማስቻል መሆኑን ጠቁሟል። ነገር ግን ከዚህ በኋላ የትግራይ ክልል ኃይሎች ጦርነታቸውን ቀጥለው ሽረን ጨምሮ በርካታ ከተሞችን ተቆጣጠረዋል። አሁን የትግራይ ክልል አማፂያን በዚህ ወራትን ባስቆጠረው ጦርነት የበላይነቱን የያዙ ይመስላል። ነገር ግን ወደፊት ምን ሊሆን ይችላል የሚለው ጊዜ የሚፈታው ነው። በአማራ ክልል በኩል ያለው ነገር ተንታኞች የኢትዮጵያ መሪ አሁን ትኩረታቸውን ወደ ምዕራባዊ ትግራይ አዙረው በትግራይ አማፂያንና በአማራ ክልል መካከል በሚኖረው ግጭት ላይ ያደርጋሉ ይላሉ። በአማራና በትግራይ ክልል መካከል ያለው የድንበር ግጭት እንደሚቀጥል ይጠረጠራል። የአማራ ክልል በሕወሓት የበላይነት ወቅት ተወስደውብኛል የሚላቸውን መሬቶች ለማሸነፍ ይታገላል። ""የአማራ ብልፅግና ማለት በገዢው የዐቢይ ፓርቲ ውስጥ ካሉ ሁለት ፈርጣማ ፓርቲዎች መካከል አንዱ ነው"" ይላሉ የፕሮቴክሽን ግሩፕ ኢንተርናሽናል ተንታኝ ኢያን ማክዴርሞት። ""ስለዚህ ይህ ማለት የአማራ ክልል ከትግራይ ክልል ክፍሎች የኔ መሬቶች ናቸው የሚላቸውን እንዲወስድ እርዳታ ሊያደርጉ አሊያም ግጭቱን ሊታገሱ ይችላሉ"" ይላሉ ተንታኙ። ዳቪሰን ደግሞ የፌዴራል መንግሥቱ ወደ አማራ ክልል ትኩረቱን ሊያደርግበት የሚችልበት ሌላኛው ምክንያት ክልሉ ከሱዳን ጋር ድንበር የሚጋራ በመሆኑ ነው ይላል። ተንታኙ አክሎ እንደሚለው ይህ የትግራይ ክልል ኃይሎች በሱዳን በኩል ዓለም አቀፍ የአቅርቦት መንገድ እንዳያገኙ ያደርጋል ይላል። የሞራል ድቀት አሁን ግልፅ ያልሆነው ነገር እንዴት የኢትዮጵያ ወታደር ባለፉት ስምንት ወራት ሊዳከም ቻለ የሚለው ነገር ነው። አማፂያኑ በወርሃ ሰኔ በከፈቱት ጥቃት በአስር ሺዎች የሚቆጠሩ የኢትዮጵያ ወታደሮችን ""ከአገልግሎት ውጭ"" እንዳደረጉ ይናገራሉ። ነገር ግን ይህን ሲሉ ወታደሮቹ ተገድለዋል አሊያም የጦርነት እሥረኛ ሆነው ተማርከዋል የሚለውን ግልፅ አላደረጉም። ቢሆንም የኢትዮጵያ መከላከያ ሠራዊት ላይ የደረሰው ጥቃት ቀላል የሚባል አይመስልም። የቦስተን ዎርልድ ፒስ ፋውንዴሽን ኃላፊ የሆኑት አሌክስ ደ ዋል፤ የኢትዮጵያ መከላከያ ሠራዊት 20 ክፍለ ጦር የያዘ ሲሆን ሰባቱ ክፍለ ጦር ሙሉ በሙሉ ወድሟል ሶስት ክፍለ ጦር ደግሞ ተበታትኗል ይላሉ። ነገር ግን ሌሎች ተንታኞች የኢትዮጵያ መከላከያ ሠራዊት ላይ የደረሰው ጥቃትን ለመረዳት እጅግ አዳጋች ነው ይላሉ። ""ይህ የሚሊዮን ዶላር ጥያቄ ነው"" የሚለው ዳቪሰን ""መሬት ያለውን እውነታ ለመረዳት ቢያዳግትም ጦሩ ላይ የደረሰው ጥቃት የሚያሳስብ ነው። በጣም ከበድ ያለ የሞራል ሽንፈት ግን ደርሷል"" ሲል ያክላል። ""ከዚህ ቀደም በቀጣናው በጣም የተከበረ የሰላም አስከባሪ ተደርጎ የሚታየው ጦር አሁን ላይ የተዳከመ ይመስላል"" ባይ ነው ተንታኙ። እርግጠኛ ሆኖ መናገር የሚቻለው ነገር ይህ ጦርነት ኢትዮጵያን ከበድ ያለ የፋይናንስ (ገንዘብ) ጉዳት እንዳስከተለባት ነው። ጠቅላይ ሚኒስትር ዐቢይ በትግራይ ክልል ባለው ጦርነት የኢትዮጵያ መንግሥት ከመቶ ቢሊዮን ብር በላይ አሊያም 2.3 ቢሊዮን ዶላር አውጥቷል ብለዋል። ይህ በመልሶ ማገገምና በምግብ እርዳታ ላይ የወጣው ወጭ የሃገሪቱን ዓመታዊ በጀት 20 በመቶ የሚሸፍን ነው። ከዓለም አቀፍ ማሕበረሰብ የሚደርሰው ጫና የጠቅላይ ሚኒስትር ዐቢይ ቀጣይ እርምጃዎች ለወራት ጦርነቱ እንዳሳሰበው ሲናገር በነበረው የዓለም አቀፉ ማሕበረሰብ በንቃት የሚታዩ ነው የሚሆነው። የፌዴራል መንግሥቱ ከመቀለ ከተማ ከወጣ በኋላ በትግራይ ክልል የኤልክትሪክ ኃይልና የመገናኛ መስመሮችን አቋርጧል ተብሎ እየተተቸ ይገኛል። የኤሌክትሪክ ኃይል መቋረጥ በክልሉ ያሉ ሆስፒታሎች በጄኔሬተር ኃይል እንዲንቀሳቀሱ አድርጓል ሲል የዓለም ቀይ መስቀል ኮሚቴ ይናገራል። ""ይህ የሰብዓዊ እርዳታ ተኩስ አቁም  ሊሆን አይችልም፤ እንደውም የሰዓብዊ እርዳታውን ሊያደናቅፍ የሚችል ነው"" ይላል ዳቪሰን። ""የኢትዮጵያ ፖሊሲ የሚመስለው አሁን ከተሸሸገበት የተመለሰው የቀድሞው የትግራይ አስተዳደር ትግራይን እንዳያስተዳድር ሁኔታዎችን ማበላሸት ነው። ይህ ሁኔታ ደግሞ ለሰላማዊው ማሕበረሰብ ቀጣይ አደጋ ነው።"" የባይደን አገዛዝን ጨምሮ ኃያላን የሚባሉቱ ሃገራት በትግራይ ባለው ግጭት ምክንያት አዲስ አበባ ላይ ጫና እያሳደሩ ይገኛሉ። ዋሺንግተን እርዳታ ለሚያስፈልጋቸው ሚሊዮኖች የምግብና ሌሎች እርዳታ መንገድ ሊከፈት ይገባል ትላለች። ይህ ካልተሻሻለ ""ኢትዮጵያና ኤርትራ ተጨማሪ ቅጣት ሊጠብቃቸው ይችላል"" ሲሉ የዩናይትድ ስቴትስ ውጭ ጉዳይ መሥሪያ ቤት የአፍሪካ ጉዳዮች ረዳት ፀሐፊ ሮበርት ጎዴክ ተናግረዋል። አክለው ""በትግራይ ያለውን አሰቃቂ ሁኔታ እያየን ዝም አንልም"" ብለዋል። የኤርትራ ወታደሮች ሁኔታ የኤርትራ ወታደሮች ከኢትዮጵያ ሠራዊት ጎን ቆመው ከጦርነት መባቻ ጀምሮ ሲዋጉ ነበር። ነገር ግን ጦርነቱ ሁለቱም ሃገራት ካሰቡት በላይ ጊዜ ወስዷል። ""አሁንም ትልቁ ጥያቄ የኤርትራ ወታደሮች መቼ ነው የሚወጡት የሚለው ነው"" ይላሉ ደ ዋል። ማክዴርሞት እንደሚሉት ጦርነቱ በሁለቱ ሃገራት ግንኙነት ላይ ከፍተኛ ተፅዕኖ ያሳደረ ይመስላል። ""በአዲስና አስመራ መካከል ያለው ግንኙነት ሻክሯል"" ሲሉ ያክላሉ። ""የዐቢይ አስተዳደር የአማራ ኃይሎችን መግፋት እንደሌለበት ሁሉ ኤርትራንም መግፋት የለበትም። በዚህ ኦፕሬሽን ላይ ጉልህ ሚና ነበራቸውና።"" በአፍሪካ ቀንድ ለመሰል አለመረጋጋት አዲስ አይደለችም። ነገር ግን የኢትዮጵያ አለመረጋጋት ለቀጣናው ሌላ ቀውስ ሊያስከት እንደሚችል ስጋት አለ። እስካሁን ድረስ ጠቅላይ ሚኒስትር ዐቢይ ኃይል በእጃቸው አለ። ነገር ግን ይህን ኃይል ካጡት አደጋው ከፍተኛ ሊሆን ይችላል ይላል ዳቪሰን። ""የሃገሪቱ ሕልውና መናድ ይቅርና ሌላ ግጭት ከተነሳ ኢትዮጵያ በቀጣናው ካላት ድርሻ የተነሳ በጣም አደጋ ሊሆን ይችላል።"" ""ቢሆንም ይህ አደጋ የሚቀር አይመስልም። ነገር ግን የዚህ አደጋ ትርፍ በትኩረት ማሰብ ያስፈልጋል"" ባይ ነው ተንታኙ። ትግራይ - መሠረታዊ መረጃዎች"	https://www.bbc.com/amharic/news-57712383
business	ምሥራቅ አፍሪካ በአስርት ዓመታት ታይቶ የማይታወቅ ከፍተኛ የኑሮ ውድነት ተጋርጦበታል	የምሥራቅ አፍሪካ አገራት በአስርት ዓመታት ውስጥ ታይቶ የማይታወቅ ከፍተኛ የኑሮ ውድነት እንደተጋረጠባቸው የዓለም ባንክ ከሰሞኑ አስታውቋል። ሩሲያ በዩክሬን ላይ የፈጸመችው ወረራ እንዲሁም የኮሮናቫይረስ ወረርሽኝ ጫና ተደማምሮ አንዳንድ አገራት ከፍተኛ የኢኮኖሚ ድቀት እያጋጠማቸው መሆኑን ባንኩ ገልጿል። ከዚህም ጋር ተያይዞ ዓመታዊ ትንበያውን ቀንሷል። ባንኩ በተለይም የምሥራቅ አፍሪካ አገራት እና አንዳንድ የአውሮፓ ክፍሎች ተጎጂ ሆነዋል ብሏል። ከፍተኛ የዋጋ ግሽበት እና ዝቅተኛ የምጣኔ ሀብረት ዕድገት ጥምረት ከ1970ዎቹ ወዲህ ለመጀመሪያ ጊዜ ሊመለስ እንደሚችልም ጠቁሟል። አገራቱ በምግብ እና በነዳጅ ዋጋ መጨመር ምክንያት ቀውስ እያጋጠማቸው መሆኑም ተገልጿል። የዓለም ባንክ ኃላፊ ዴቪድ ማልፓስስ ከቢቢሲ ጋር ባደረጉት ቆይታ የቀውሱን ሌላ ጎን ማየት ከባድ ነው ብለዋል። አንዳንድ በማደግ ላይ ያሉ አገራት መንግሥታት እቃዎችን መግዛት አለመቻላቸውን እንዲሁም የብድር ዕዳ ውስጥ እየተዘፈቁ ነው ብለዋል ። የባንኩ አዲስ የዓለም አቀፍ እድገት ትንበያ ከዜሮ በታች 2.9 በመቶ ሲሆን፣ ይህም በ80 ዓመታት ውስጥ ከፍተኛው መቀነስ የታየበት ነው።	https://www.bbc.com/amharic/articles/c6p920581e0o
business	የኢትዮጵያን የክፍያ ስርዓት ለማዘመን የሚጥሩት ወጣቶች	የኮቪድ ወረርሽኝ በዓለም ላይ ተከስቶ በርካታ ሁነቶችን ከስር መሰረቱ በቀየረበት ወቅት የአገሪቱን የፋይናንስ ዘርፍ የሚመራው እና የሚቆጣጠረው  የኢትዮጵያ ብሔራዊ ባንክም አዲስ መመሪያ ይፋ አደረገ። ይህም መመሪያ ከባንክ ውጪ ያሉ ድርጅቶች ዲጂታል ፋይናንስ አገልግሎት መስጠት የሚችሉበት ነው። በዚህም መሰረት ለባንኮች ብቻ ይፈቀድ የነበረውን የዲጂታል ባንክ አገልግሎት፣ ባንክ ላልሆኑ ለአገር ውስጥ የክፍያ መፈጸሚያ ሰነድ እና ለክፍያ ሥርዓት ኦፕሬተሮች ፍቃድ መስጠት አስችሏል። ይህ ለባንኮች ብቻ ይፈቀድ የነበረው የዲጂታል ባንክ አገልግሎትን ባንክ ያልሆኑ ኦፕሬተሮችም በዘርፉ ላይ መሰማራት እንደሚችሉ የተረዱት ናኤል ኃይለማርያም እና እስራኤል ጎይቶም ይህንን እድል ለመጠቀም በማሰብ መንቀሳቀስ ጀመሩ። ቻፓ ፋይናንሻል ቴክኖሎጂስ አክሲዮን ማህበር፣ ቻፓ፣ በአገር ውስጥ የፋይናንስ ስርዓቱን ለማቀላጠፍ አልመው ፈቃድ ካገኙ ባንክ ነክ ካልሆኑ ተቋማት መካከል አንዱ ነው። ቻፓ ፊንቴክ (Fintech) ከሚባለው እና በፍጥነት እያደገ ካለ የፋይናንስ ዘርፍ የሚመደብ ነው። በአጭሩ ፊንቴክ ማለት፣ የገንዘብ ቴክኖሎጂዎችን፣ሰው ሠራሽ ልኅቀትን (አርተፊሻል ኢንተለጀንስ)፣ ብሎክ ቼይን፣ ክላውድ ኮምፒውቲንግን እና ዳታን በመጠቀም የፋይናንስ ስርዓቱን ለማዘመን የሚሰራ ነው። የቻፓ መስራች የሆኑት ናኤል ኃይለማርያም እና እስራኤል ጎይቶም የተገናኙት በቻይና ዩኒቨርስቲ ውስጥ በሚማሩበት ወቅት ነው። ናኤል በዳታ ሳይንስ እና ኢንፎርሜሽን ቴክኖሎጂ ሁለተኛ ዲግሪውን ሲሰራ፣ እስራኤል ደግሞ ፊዚክስ፣ ማይክሮ ኤሌክትሪክ ሳይንስ እና ኢንጂነሪንግ በማጥናት ሰው ሠራሽ ልኅቀት (አርቴፍሻል ኢንተለጀንስ)ላይ የምርምር ስራ እያካሄደ ነበር። ናኤል ስለ ድርጅታቸው ዓላማ ሲገልጽ “በኢትዮጵያ ውስጥ የሚገኙ ስራ ፈጣሪዎችን እና ቢዝነሶችን ማበረታታት እንዲሁም ከዓለም አቀፉ ኢኮኖሚ ጋር ማስተሳሰር ነው” ይላል ቻፓ የኦንላይን (በበይነ መረብ የሚደረግ) ክፍያን በቀላል መንገድ፣ ለቢዝነሶች እንዲከፈል የሚያስችል ስርዓት ነው። ቻፓን የሚጠቀሙ ሰዎች በኦንላይን ከየትኛውም ባንክ ክፍያ መቀበል እንዲችሉ ተደርጎ መሰራቱን መስራቾቹ ይናገራሉ። ከአገር ውስጥ ባንኮች ብቻ ሳይሆን በዓለም አቀፍ ካሉ የየትኛውም የገንዘብ አስተላላፊዎች እና ባንኮች በኦንላይን ክፍያ መቀበል ያስችላል። ዲጂታል ፋይናንስ በኢትዮጵያ በጅምር ደረጃ ላይ ቢሆንም የክፍያ አገልግሎትን ለሁሉም የኅብረተሰብ ክፍል በቀላሉ፣ በአነስተኛ ወጪ እና በጊዜ እንዲሁም አስተማማኝ በሆነ መልኩ በማድረስ፣ የፋይናንስ አገልግሎት ተጠቃሚዎችን ፍላጎት በመጨመር የፋይናንስ ዘርፉን ዓለም አቀፍ ውድድር ውስጥ ለማስገባት መታቀዱን ብሔራዊ ባንክ በአንድ ወቅት ተናግሮ ነበር። ብሔራዊ ባንክ የአገሪቱን የክፍያ ስርዓት በተመለከተ በአውሮፓውያኑ አቆጣጠር 2011 የብሔራዊ ሲስተም አዋጅ በማውጣትና በተግባር በማዋል በሁሉም ባንኮች ደንበኞች አማካኝነት ከአንዱ ባንክ ወደ ሌላ ባንክ የሚደረጉትን የክፍያ ትዕዛዞች ወድያውኑ ክፍያው እንዲፈጸም የሚስችል ሥርዓት ዘርግቶ እያስተዳደረ ይገኛል። ናኤል እና እስራኤል በተለያዩ የአውሮፓ አገራት ለትምህርት እና ለስራ ተጉዘዋል። “ሁሌም ወደ ኢትዮጵያ ስንመጣ ዲጂታል ሴክተሩ ደካማ መሆኑን እናስተውላለን። ይህ ደግሞ ሰዎች የፈጠራ እውቀታቸው በማነሱ ወይንም ደግሞ ዲጂታል ፕላትፎርሞች [መድረኮች] ስለሌሉ አይደለም። ነገር ግን በኦንላይን ክፍያ ለመፈፀም የሚያስችል ስርዓት አለመዘርጋቱ ነበር ችግሩ።” ይላል። በአውሮፓ አገራት ክፍያ ለመፈፀም ሰዎች ስልካቸውን አልያም የባንክ ካርዳቸውን መጠቀም ሲመርጡ በኢትዮጵያ ግን አሁንም ወረቀት ገንዘብን ወይም ሳንቲም ተሸክሞ መንቀሳቀስ አልቀረም። እስራኤል ብሔራዊ ባንክ ይህንን መመርያ ከማውጣቱ በፊት ራሱ እንዴት አድርጎ ክፍያዎችን በኦንላይን መክፈል እንደሚቻል ያስብ ነበር። የዲጂታል ክፍያ አገልግሎት በአጠቃላይ ከግለሰብ ጀምሮ እስከ መንግሥት በተለይም በፋይናንስ ዘርፍ ውስጥ ትልቅ አስተዋጽኦ አለው። “ብሔራዊ ባንክ መመርያውን ይፋ ባደረገበት ወቅት ሁለታችንም ኢትዮጵያ ነበርን። ስለዚህም የረዥም ግዜ እቅዳችንን ለማሳካት ይህንን እድል ተጠቀምንበት” በማለት የአመሰራረቱን ሂደት ያስረዳል። በኢትዮጵያ ውስጥ መንግሥታዊም ሆኑ መንግሥታዊ ያልሆኑ ተቋማት ምርትና አገልግሎታቸውን ለአገር ውስጥ ወይንም ባህር ማዶ ለሚገኙ ደንበኞቻቸው ሸጠው ክፍያ መቀበል በቀላሉ የሚታሰብ ነገር አይደለም። በይበልጥ ደግሞ አገልግሎቱን በኦንላይን ማግኘት አስቸጋሪ ነው። ይህ ቻፓ ፋይናንሻል ቴክኖሎጂስ የዘረጋው ስርዓት ይህንን ለማቃለል የተሰራ ነው ነው። ናኤል በበኩሉ በአገር ውስጥ ከአንድ ወገን በኦንላይን የተፈፀመን ክፍያ ገንዘብ ማውጣት ራሱ ውስብሰብ መሆኑን ይናገራል። “በኢትዮጵያ ውስጥ የሚገኝ ቢዝነስ  በኦንላየን ክፍያ መቀበል ከፈለገ ኢንሳን ጨምሮ በርካታ ስፍራዎች መርገጥ ይጠበቅበታል።” አክሎም “እኛ ይህንን ስርዓት  በአንድ ነው ያቀናጀነው” ብሏል። የኦንላይን ክፍያዎች ከአገር ውጪ የሚፈፀሙትን ክፍያዎች ብቻ ሳይሆን የአገር ውስጥ ክፍያዎችንም ያካትታል። “በአነስተኛ ንግድ ላይ የተሰማሩ በአገር ውስጥ አንዲሁም ከአገር ውጪ የሚገኙ ደንበኞቻቸውን በኦንላይን እንድያገኙ ማድረግ ችለናል” ይላል ናኤል። “ኩባንያችን ሞባይል መኒ ወይንም ፔይፓል እንዲሁም ቴሌ ብር አይደለም። ያሉትን የክፍያ ስርቶች በአንድ ላይ ነው ያስተሳሰርነው’” ሲል ያክላል እስራኤል። ነጋዴዎችም አገልግሎታቸውን ከራሳቸው ድረገጽ እንዲሁም በኦንላይን ያገኛሉ። በኦንላይን ክፍያቸውን ለማግኘት ግን ቻፓ መመዝገብ ይኖርባቸዋል። እነ ናኤል ብሔራዊ ባንክ ይህንን መመርያ ይፋ ከማድረጉ በፊት ስለ ዲጂታል ክፍያ አስፈላጊነት እና ሁሉን አሳላጭነት ለማስረዳት በርካታ መንግሥታዊ ተቋማትን በር አንኳኩተዋል። ለብሔራዊ ባንክ ባለ 80 ገጽ ማብራርያ አቅርበው ቢያስረዱም ልፋታቸው ውሃ አለመቋጠሩን ያስታውሳሉ። ከዚህ በፊት ግን በረገጧቸው የመንግሥት ተቋማት ሁሉ አይቻልም ቀዳሚ ምላሽም ነበር። የኮሮና ወረርሽኝ መምጣት አለምን ከስር መሰረቱ እንደቀየረው በአገሪቱም ያለው የዲጂታል ፋይናንስ ዘርፍ ሁኔታ በፍጥነት ተለወጠ። “በርካታ ነገር ተለውጧል። የመንግሥት ባለስልጣናት ቴክኖሎጂ አፍቃሪ እየሆኑ ነው። ከዚህ በፊት ግን በተለይ በፖሊሲ ረገድ ችግር ነበር።” ሁለቱ ወጣቶች የገጠሟቸውን ተግዳሮቶች አልፈው አሁን 18 ሰራተኞችን ቀጥረው ማሰረት ችለዋል። አገልግሎታቸውንም ወደ ምስራቅ አፍሪካ ከዚያም በመላው አፍሪካ የማስፋፋት ህልም አላቸው። “እቅዳችን ኢትዮጵያን በ2025 ከዓለም ኢኮኖሚ ጋር ማስተሳሰር እንዲሁም 100 ሺህ ስራ ፈጣሪዎች እና ቢዝነሶችን ማገዝ ነው” በማለት እንደማጠቃለያ ኃሳብ ናኤል ተናግሯል።	https://www.bbc.com/amharic/articles/c048pvnd9meo
health	ምርጫ፡ ፕሬዝዳንት ዶናልድ ትራምፕ ወደ መደበኛ ሥራቸዉ ለመመለስ ዝግጁ ናቸው ተባለ	"ፕሬዝዳንት ዶናልድ ትራምፕ ወደ መደበኛ ሥራቸው ለመመለስ ዝግጁ መሆናቸውን ሐኪሞቻቸው ተናገሩ። በኮሮናቫይረስ የተያዙት የአሜሪካው ፕሬዘዳንት ዶናልድ ትራምፕ የኮቪድ-19 ሕክምናቸውን መጨረሳቸውን በመግለጽ በሳምንቱ መጨረሻ ላይ ወደ ሥራቸው መመለስ እንደሚችሉ ሐኪማቸው ተናግረዋል። ዶ/ር ሼን ኮንሌይ፤ ፕሬዝዳንቱ ለወሰዷቸው መድሃኒቶች ጥሩ ምላሽ መስጠታቸውንና  የጤና ሁኔታቸው አስተማማኝ መሆኑን ተናግረዋል። ፕሬዝዳንት ትራምፕም ይህንን የሐኪማቸውን አስተያየት ተከትሎ ዛሬ ሌላ የኮቪድ-19 ምርመራ ካደረጉ በኋላ በሳምንቱ መጨረሻ የምረጡኝ ቅስቀሳ እንደሚያደርጉ ተናግረዋል። በመሆኑም ለመጨረሻ ጊዜ የኮሮናቫይረስ ምርመራ ከተደረገላቸው በኋላ ከነገ ጀምሮ ወደ መደበኛ ሥራቸዉ መመለስና ህዝባዊ ክንውኖች ላይ መሳተፍ ይችላሉ ተብሏል። ፕሬዝዳንቱ በሚቀጥለው ሳምንት ሐሙስ ከተፎካካሪያቸው ጆ ባይደን ጋር በቀጥታ በቴሌቪዥን ከሚካሄደው የምርጫ ክርክር ራሳቸውን ማግለላቸው ይታወሳል። የክርክሩ አዘጋጆች የትራምፕን በኮቪድ-19 መያዝ ካወቁ በኋላ በቴሌቪዥን የሚካሄደው የምረጡኝ ክርክሩ 'ቨርቹዋል' በሆነ መንገድ በርቀት ይከናወናል ማለታቸውን ተከትሎ ዶናልድ ትራምፕ "" በቨርቹዋል ለሚደረግ ክርክር ጊዜዬን አላባክንም"" ብለዋል። የግል ሀኪማቸዉ ዶ/ር ሼን ኮንሌይ፤ አሁን ላይ ፕሬዝዳንቱ ከኮቪድ-19 ጋር ተያይዞ የሚሰጣቸዉን ህክምና ማጠናቀቃቸዉንና በጥሩ ጤንነት ላይ እንደሚገኙ ተናግረዋል። የአሜሪካው ፕሬዚደንት ዶናልድ ትራምፕ በኮሮናቫይረስ በተያዙ ከሳምንት ባነሰ ጊዜ ውስጥ ወደ ሥራ ገበታቸው ተመልሰው መግለጫ መስጠታቸው ይታወሳል። ፕሬዚደንቱ ለ24 ሰዓታት ያህል የኮቪድ-19 ምልክት ያልታየባቸው ሲሆን ለተከታታይ አራት ቀናትም ትኩሳት እንዳልነበራቸው የግል ሐኪማቸው ሼን ኮንሊይ ተናግረዋል። ትራምፕ ረቡዕ ዕለት ባስተላለፉት የቪዲዮ መልዕክት ደህንነት ይሰማቸው እንደነበር ገልፀው፤ ""ይህ በፈጣሪ መባረክ ነው"" ብለዋል። በንግግራቸውም ሁሉም አሜሪካዊያን ለእርሳቸው የተሰጠውን መድሃኒት እንዲያገኙ እንደሚፈልጉ ተናግረው ነበር። በመሆኑም በወቅቱ በመድሃኒት አምራቹ ሬጀኔሮን የተመረተውን መድሃኒት በነፃ ለመስጠት ፕሬዚደንቱ ቃል ገብተዋል። ፕሬዚደንቱ አክለውም ባለፈው ሳምንት የተሰጣቸው በሙከራ ላይ ያለው የሰውነት በሽታ መከላከል አቅምን የሚጨምረው አንቲቦዲ ማገገሚያ ብቻ ሳይሆን ፈዋሽ ነው በማለትም በመቶ ሺዎች የሚቆጠር መጠን [ዶዝ] ያለው መድሃኒት እየተዘጋጀ መሆኑን ገልፀዋል። ይሁን እንጅ ድርጅቱ የሚያመርተው መድሃኒት በፌደራል የመድሃኒት ቁጥጥር ባለሥልጣን የተረጋገጠ አይደለም።"	https://www.bbc.com/amharic/54475144
sports	በአፍሪካ ዋንጫ የሚታደሙ ተመልካቾች የተከተቡና ከቫይረሱ ነጻ መሆን አለባቸው ተባለ	"ኢትዮጵያን ጨምሮ 24 አገራትን የወከሉ ቡድኖች የሚሳተፉበት እና በጥር ወር በካሜሩን በሚካሄደው የአፍሪካ እግር ኳስ ዋንጫ ላይ መታደም የሚችሉት የኮቪድ-19 ክትባትን ሙሉ ለሙሉ የወሰዱ እና ከቫይረሱ ነጻ መሆናቸው የሚያረጋገጡ ደጋፊዎች ብቻ መሆናቸውን አዘጋጆቹ አስታወቁ። የካሜሩን መንግሥት እና የእግር ኳስ ማኅበሩ እንዲሁም የአፍሪካ እግር ኳስ ኮንፌዴሬሽን (ካፍ) በጋራ ባወጡት መግለጫ ውድድሩ እንደ አውሮፓውያኑ አቆጣጠር ከጥር 9 እስከ የካቲት 6 ባለው ጊዜ ውስጥ እንደሚከናወን አረጋግጠዋል። በዚህ ውድድር 24 ቡድኖች የሚሳተፉ ሲሆን በእግር ኳሱ ዓለም እውቅና ያላቸው እንደ ግብፃዊው መሐመድ ሳላህ፣ ሴኔጋላዊው ሳዲዮ፣ አልጄሪያውያኑ ማህሬዝ እና ሪያድ ማህሬዝን የመሳሰሉ ተጨዋቾች ይሳተፉበታል። መግለጫው ""የካሜሩን መንግሥት ለአፍሪካ ዋንጫ ልዩ የጥንቃቄና እና ፀረ-ኮቪድ መመሪያ አዘጋጅቷል"" ሲል ገልጿል። ""ደጋፊዎች ለአፍሪካ ዋንጫ ግጥሚያዎች ወደ ስታዲየም መድረስ የሚችሉት ሙሉ በሙሉ ከተከተቡ እና በ72 ወይም በ24 ሰዓታት ውስጥ በተደረገ ምርመራ ከቫይረሱ ነጻ መሆናቸውን የሚያሳይ ሰነድ ካቀረቡ ብቻ ነው"" ተብሏል። ""በውድድሩ ወቅት በሁሉም የውድድሩ ስፍራዎች ላይ ክትባቶችን እና የኮቪድ ምርመራዎችን ለማመቻቸት የጤናው ዘርፍ ባለሥልጣናት አስፈላጊውን ሁሉ እርምጃዎች ይወስዳሉ"" ሲልም መግለጫው አክሏል። በአሁኑ ጊዜ 2 በመቶው የሚሆነው የካሜሩን ሕዝብ ሙሉ በሙሉ የተከተበ መሆኑን መረጃዎች ያመላክታሉ። በወረርሽኙ ምክንያት ለአንድ ዓመት የዘገየው የአፍሪካ ዋንጫ የካሜሩን ዋና ከተማን ያውንዴን ጨምሮ በአምስት ከተሞች ይካሄዳል። ከአንድ ሳምንት በፊት የአውሮፓ ክለቦች ማኅበር አዲሱ የኦሚክሮን ኮሮናቫይረስ መምጣት እና ""ለሕዝብ ጤና አሳሳቢ ሁኔታ"" መከሰቱን ተከትሎ የተጫዋቾች ደኅንነትን በተመለከተ ያለውን ""ጥልቅ ስጋት"" ገልጿል። በአዲሱ የቫይረስ ዝርያ ምክንያት ውድድሩ በዚህ ወር ሊራዘም ወይም ቦታ ሊቀየር ይችላል የሚሉ ወሬዎች የተናፈሱ ቢሆን ካፍ ባለፈው ሳምንት ለቢቢሲ ስፖርት አፍሪካ ወሬው ሐሰት ነው ብሏል። ባለፈው ረቡዕ የካፍ ኮሙዩኒኬሽን ባለሥልጣን ሉክስ ሴፕቴምበር የአፍሪካ ዋንጫ ሊሰረዝ ይችላል ለሚል አንድ ዘገባ በሰጡት ምላሽ  ""ውሸት"" ሲሉ ተችተዋል። ካፍ በትላንት መግለጫው ደግሞ ውድድሩ እንደታቀደው እንደሚከወን ያለውን ፍላጎት በድጋሚ ገልጿል። ""ይህ ወረርሽኙ የሚያስከትለው ተጨማሪ ፈተና ቢኖርም የአፍሪካ ዋንጫ መከናወኑ ግን የግድ ነው"" ሲል አክሏል። ""ዓለም አቀፉ ማኅበረሰብ የኮቪድ ወረርሽኝን ለመግታት ተገቢ እና በቂ እርምጃዎችን እንድንወስድ ይጠይቃል። ይህም ከባዱን እና ትክክለኛ አደጋ እንድንጋፈጥ ነው"" ያለው መግለጫው ""ነገር ግን ህይወት መቀጠል አለባት ከቫይረሱ ጋር እንዴት መኖርን እንዳለብን መማር አለብን"" ሲል አክሏል።"	https://www.bbc.com/amharic/news-59674694
health	ኮሮናቫይረስ፡ ኒውዚላንድ ከወራት በኋላ በቫይረሱ የተያዘች ሴት አገኘች	"ከሁለት ወራት በላይ የኮሮናቫይረስ የማህበረሰብ ስርጭት ያልታየባት ኒውዚላንድ ከሰሞኑ በቫይረሱ የተያዘች ሴት አግኝታለች። የጤና ባለሙያዎች ከሰሞኑ ከአውሮፓ የተመለሰች የ56 አመት ሴት ቫይረሱ ተገኝቶባታል። ግለሰቧ ከሌላ አገራት ለሚመጡ አስገዳጅ የሆነውን የሁለት ሳምንት ለይቶ ማቆያ ጊዜ ጨርሳ ቤቷ ከሄደች ከቀናት በኋላ ነው ቫይረሱ እንደተገኘባት የታወቀው። ከሴትዮዋ ጋር የቅርብ ግንኙነት ያላቸውን እንዲሁም የጎበኘቻቸውን ስፍራዎች ዝርዝር ባለስልጣናቱ እየተከታተሉ ነው ተብሏል። የኮሮናቫይረስ ወረርሽኝን በመግታት ዘርፍ ከፍተኛ ሙገሳና ምስጋና ካተረፉ አገራት መካከል ኒውዚላንድ በዋናነት ትጠቀሳለች። አምስት ሚሊዮን ነዋሪዎች ያሏት ኒውዚላንድ እስካሁን ድረስ በቫይረሱ የመዘገበችው ቁጥር 1 ሺህ 927 ሲሆን 25 ዜጎቿም ሞተዋል። ግለሰቧ በኦክላንድ የነበራትን የለይቶ ማቆያ ጊዜዋን ከጨረሰች በኋላ ባደረገችው ምርመራ ሁለት ጊዜ ከቫይረሱ ነፃ ነሽ ተብላ ነበር። ከሁለት ቀናት በኋላ ቀለል ያሉ የቫይረሱን ምልክቶች ማሳየት የጀመረች ሲሆን በኋላም እየከፋና እየባሰባት መጥቷል ተብሏል። ምርመራ ባደረገችበት ወቅት በቫይረሱ እንደተያዘች የታወቀ ሲሆን ከዚያ ቀን በኋላ በቤቷ ራሷን ለይታ ተቀምጣለች። በዛሬው ዕለት የጤና ሚኒስትሩ ክሪስ ሂፕኪንስ እንዳሉት የቫይረሱ ዝርያ ከየት እንደመጣ ለመገመት በአሁኑ ሰዓት ከባድ ነው ብለዋል። ነገር ግን ሚኒስቴር መስሪያ ቤቱ "" የቫይረሱ ዝርያ አይነት በከፍተኛ ፍጥነት የሚተላለፍ እንደሆነ በማሰብ አስፈላጊውን ሁሉ ጥንቃቄ እያደረግን ነው"" ብሏል። ከዚህ በላይ ግን ስለ ቫይረሱ ምንም ማለት እንደማይቻል ሚኒስትሩ ተናግረዋል። የለይቶ ማቆያ ጊዜዋን ከጨረሰች በኋላ በሰሜናዊ ኒውዚላንድ የሚገኙ ቦታዎችን ጎብኝታለች ተብሏል። የጤና ሚኒስቴር ጎብኝታቸዋለች ብሎ የጠቀሳቸውን ሱፐር ማርኬቶች፣ ሬስቶራንቶችና ጋለሪዎች ዝርዝር አውጥቷል።። በነዚህ በተጠቀሱት ቦታዎች ድንገት ተገኝቶ የነበረ ሰው በሙሉ በጥርጣሬ እንደሚታይና ቤታቸውም ራሳቸውን ለይተው እንዲቆዩና እንዲመረመሩም ተነግሯቸዋል። ከሴትዮዋ ጋር ቅርበት አላቸው የተባሉ አራት ሰዎች የተለዩ ሲሆን ምርመራ ተደርጎላቸዋል ተብሏል።"	https://www.bbc.com/amharic/news-55785138
politics	አቶ ተኮላ አይፎክሩ የአማራ ክልል ፖሊስ ኮሚሽነር ሆነው ተሾሙ	"በፌደራል ፖሊስ ኮሚሽን ምክትል ኮሚሽነር የነበሩት ተኮላ አይፎክሩ የአማራ ክልል ፖሊስ ኮሚሽንን እንዲመሩ መሾማቸው ታወቀ። አቶ ተኮላ ከትናንት ሚያዚያ 19/2013 ዓ.ም ጀምሮ የአማራ ክልል ፖሊስ ኮሚሽነር ሆነው መመደባቸውን ለቢቢሲ አረጋግጠዋል። የቀድሞው የክልሉ ፖሊስ ኮሚሽነር አበረ አዳሙ ከሁለት ዓመታት በላይ በኃላፊነቱ ሲሰሩ ቆይተዋል። አዲሱ ኮሚሽነር አቶ ተኮላ ከሦስት ዓመት በፊት በፌደራል ፖሊስ ውስጥ በኃላፊነት ከመመደባቸው አስቀድሞ በአማራ ክልል ፖሊስ ኮሚሽን በተለያዩ ቦታዎች አገልግለዋል። ከዚያ በፊትም በደቡብ ወሎ ዞን የኮምቦልቻ ከተማ ፖሊስ አዛዥ፣ የአምባሰል ወረዳ፣ የሰሜን ሸዋ ዞን ፖሊስ መምሪያ ኃላፊ እንዲሁም የአማራ ክልል ፖሊስ ኮሚሽን ምክትል ኮሚሽነር ሆነው ሠርተዋል። በተጨማሪም አቶ ተኮላ የክልሉ ማረሚያ ቤቶች ዋና ኮሚሽነር የነበሩ ሲሆን በሠላም ማስከበር ሥራ ላይም ተሰማርተው የበኩላቸውን ተወጥተዋል። የፌደራል ፖሊስ መሥሪያ ቤትን ከተቀላቀሉ በኋላም በምርመራ ቢሮ፤ የፋይናንስ እና ሎጂስቲክስ ምክትል ኮሚሽነር ጀነራል ሆነው አገልግለዋል። አቶ ተኮላ በሠላም እና ደኅንነት የማስተርስ ዲግሪ አላቸው። ቅርቡ በአማራ ክልል የተለያዩ አካባቢዎች በተፈጠሩ ግጭቶችና በተፈፀሙ ጥቃቶች የበርካታ ሰዎች ሕይወት መጥፋቱንና በንብረት ላይ ጉዳት መድረሱን ተከትሎ ነው አቶ ተኮላ ወደ ኃላፊነት የመጡት። በተለይ በሰሜን ሸዋ ዞን በሚገኙ ወረዳዎች በታጣቂዎች ተፈፀመ በተባለው ጥቃት ቁጥሩ በውል የማይታወቅ የሰው ሕይወት አልፏል፤ በመቶ ሺዎች የሚቆጠሩም ከቀያቸው መፈናቀላቸው ተገልጿል። ሮይተርስ አንድ ከፍተኛ ባለሥልጣንን ዋቢ አድርጎ እንደዘገበው 'በግጭቱ' 200 ያህል ሰዎች መገደላቸውን ዘግቧል። በአማራ ክልል የተለያዩ ከተሞች በክልሉም ሆነ ከክልሉ ውጪ በአማራ ተወላጆች ላይ የሚደርሰውን ግድያና መፈናቀል የሚያወግዙና እንዲቆም የሚጠይቁ የተቃውሞ ሰልፎች ባለፈው ሳምንት ለተከታታይ ቀናት ተካሂደዋል። ይህንንም ተከትሎ የአማራ ክልል ርዕሰ መስተዳደር አቶ አገኘሁ ተሻገር መግለጫ ሰጥተው ነበር። አቶ አገኘሁ በመግለጫቸው ፤ በተለያዩ የአገሪቷ አካባቢዎች በአማራ ተወላጆች ላይ ጥቃት እንደሚፈፀም ገልጸው፤ ""ከክልሉ ውጭ ያለው አማራ እንዲህ ሆነ እያልን ባለንበት ሁኔታ፤ በራሳችን ክልል በኦሮሞ ብሔረሰብ አስተዳደርና ሰሜን ሸዋ ዞን ጥቃት ተፈፅሟል"" ብለዋል። በጥቃቱ በርካቶች መገደላቸውን የተናገሩት ርዕሰ መስተዳድሩ፤ ጥቃቱን የፈፀመው ኃይል የሰለጠነ፣ የታጠቀ ኃይል እንደሆነና ኃይሉ ከተለያየ አካባቢ ሰልጥኖ የመጣ፤ ወይም በአካባቢው ያለ ሊሆን እንደሚችል ተናግረዋል። ርዕሰ መስተዳድሩ አክለውም ""ጥቃት ለምን ደረሰብን ሳይሆን ጥቃቱ ሲደርስብን የት ነበርን? ምን እያደረግን ነበር?  የክልሉ የጸጥታ መዋቅርምን ይሰራ ነበር?፣ የክልሉ የመረጃ መዋቅርስ  ምን ነበር?"" ሲሉ የጸጥታ መዋቅሩን እንደሚገመግሙና ያጋጠሙ ችግር ለመፍታት እያጣራን ነው ማለታቸው ይታወሳል። አቶ ተኮላን ወደ ክልሉ ፖሊስ ኮሚሽን አመራርነት ያመጣቸው ርዕሰ መስተዳደሩ እንዳሉት በጸጥታው መዋቅር ላይ የተደረገ ግምገማን ተከትሎ ሊሆን ይችላል።"	https://www.bbc.com/amharic/news-56884831
