politics	አዲሱ የደኅንነት መሥሪያ ቤቱ “የሥነ ልቦና ጦርነትን የመመከት ሥልጣን’’ ምን ስጋት ይዟል?	የሥነ ልቦና ጦርነት ቃሉ በራሱ እጅግ አከራካሪ አንዲሁም አተረጓጎሙም የተለያየ መልክ ያለው ነው። ነገር ግን ፕሮፓጋንዳ ዋነኛ ይዘቱ ነው። ነገርግን ከመደበኛ ጦርነት እና የትጥቅ ትግል ጋር ተያይዞ በጠባቡ የሚተረጉሙት አሉ። ሌሎች የሲቪል ዜጎችንም ጭምር ኢላማ በማድረግ ሆነ ተብሎ በተቀናጀ መልኩ የሚመራ የፕሮፓጋንዳ ሥራ አድርገው ይመለከቱታል። ዋና አላማው ተዋጊዎች የጠላታቸውን ሞራል ዝቅ ማድረግ ነው። ለዘመናት በተለይም የጦር መሪዎችን ብሎም ወታደሮችን ኢላማ ያደረገ እንዲሁም በባሕላዊ የመገናኛ ዘዴዎች የሚተላለፍ ነበር። ነገር ግን ባለፉት ሁለት አስርተ ዓመታት ከኢንተርኔት አገልግሎት መስፋፋት ጋር ተያይዞ የሥነ ልቦና ጦርነት በተዋጊውም ሆነ በኢላማው መካከል ግራጫ መስመር ተፈጥሯል። ከምክንያቶቹ አንዱ ከዚህ ቀደም መንግሥታት የሚመሩት የነበረው ዘመቻ አሁን መንግሥታዊ ያልሆኑ አካላት ጭምር የሚሳተፉበት መሆኑ ነው። ክንፈ ይልማ (ዶ/ር) በአዲስ አባ ዩኒቨርሲቲ ረዳት ፕሮፌሰር ናቸው። በተለይም በበይነ መረብ (ሳይበር) ሕግ ልምድ ካካበቱ ምሁራን መካከል ናቸው። ኢንተርኔት ያቀለለው የመረጃ ማስተላለፍ ተግባር ብሎም ሰዎች ማንነታቸው ሳይታወቅ ጭምር መረጃዎችን ማሰራጨት መቻላቸው የሥነ ልቦና ጦርነትን ጉዳይ አገራት በአንክሮ እንዲመለከቱት አድርጓል ብለው ያምናሉ። የሥነ ልቦና ጦርነት ከሁለተኛው የዓለም ጦርነት መገባደድ እና ከቀዝቃዛው ጦርነት መጀመር ጋር ተያይዞ በተደጋጋሚ ጥቅም ላይ ሲውል የነበረ ቃል ነው። የወታደራዊው ደርግ ሊቀ መንበር ሻለቃ መንግሥቱ ኃይለ ማሪያም በ70ዎቹ መገባደጃ ላይ “ኢምፔሪያሊስቶቹ የሥነ ልቦና ጠርነት ከፍተውብናል” ሲሉ ምዕራባውያንን የወቀሱበት ንግግራቸው በኢትዮጵያም ይህ እንግዳ ጉዳይ እንዳልሆነ ማሳያ ነው። በአሁኑ ወቅት በሥልጣን ላይ ያሉት ጠቅላይ ሚኒስትር ዐቢይ አሕመድም (ዶ/ር) በተደጋጋሚ ስለሥነ ልቦና ጦርነትን ሲናገሩ ተሰምተዋል። ነገር ግን እስካሁን የሥነ ልቦና ጦርነትን በተመለከተ በነጋሪት ጋዜጣ ላይ ሆነ በሌሎች መንግሥታዊ ሰነዶች ላይ በተብራራ ሁኔታ አልሰፈረም። የሕዝብ ተወካዮች ምክር ቤት አባላት ሐምሌ 01/2014 ዓ.ም. ባደረጉት ስብሰባ የብሔራዊ መረጃ እና ደኅንነት መሥሪያ ቤቱን ማቋቋሚያ አዋጅ አሻሽሏል። ማሻሻያው ከያዛቸው አንቀጾች መካከል አንዱ ተለይ የሰብአዊ መብት ተሟጋቾችን ቀልብ ስቧል። የማሻሻያ አዋጁ ስድስት ተጨማሪ ሥልጣንና ኃላፊነቶችን ለብሔራዊ መረጃ እና ደኅንነት ተቋም ተሰጥቷል። ከእነዚህ ውስጥ አንዱ የሥነ ልቦና ጦርነትን መመከት ነው። በዚህም ማሻሻው “በአገር ላይ የሚቃጡ የሥነ ልቦና ጦርነቶችን የመመከት ሂደትን በበላይነት የመምራት፣ የማስተባበር” ኃላፊነት ለተቋሙ መሰጠቱን አመልክቷል። እንዲሁም ከዓመታት በፊት ተጠሪነቱ ለሰላም ሚኒሰቴር ተሰጥቶ የነበረው የኢምግሬሽን እና ዜግነት ጉዳዮች አገልግሎት እንዲሁም የስደተኞች እና የስደት ተመላሾች አገልግሎትን የመቆጣጠር ኃላፊነቱም ተመልሶለታል። “እንዲሁም ማንኛውም ሰው ከአገልግሎቱ የተሰጠውን መረጃ መጠቀም እና ሥራ ላይ ማዋል አለበት” ይላል አዲሱ አዋጅ። ይህንን ግዴታ ያለመወጣትም በወንጀል ሕጉ መሰረት ተጠያቂነት እንደሚያስከትል አዋጁ ይገልጻል። አዲስ የጸደቀው አዋጅ በሌሎች ሕጎች ላይ እንደሚደረገው ሁሉ ስለ ተግባሩ በቂ ትርጉም አያስቀምጥም። እንዲሁም ማንን ይመለከታል የሚለውን ጨምሮ ኃላፊነቱን ከመስጠት ያለፈ ማብራሪያዎች የሉትም። የፀረ ሽብር ሕግ፣ የኮምፒተር ወንጀሎች ሕግ፣ ሐሰተኛ መረጃን ለመቆጣጠር የወጣ ሕግ ብሎም የወንጀል ሕጉ እያለ ይህንን አዋጅ ማውጣት ለምን አስፈለገ የሚለው በቂ ምላሽ ያልተገኘለት ነው። የዘርፉ ባለድርሻዎች በጉዳዩ ላይ በቂ ምክክር አልተደረገም የሚል ቅሬታ እያሰሙ ባሉበት ወቅት አዋጁ በችኮላ እንዲጸድቅ የተደረገበት ምክንያት ጥያቄን አስከትሏል። “ይህንን የሕግ ማሻሻያ የወለደው አገሪቱ ውስጥ ከሁለት ዓመት በላይ የቆየው የፀጥታ ችግር እና አለመረጋጋት ይመሰልኛል። የመንግሥት አካላት ይህ ጉዳይ ችግሩን አባብሶታል ብሎ ከማመን የመነጨ የመጣ ይመስለኛል” ሲሉ ክንፈ ይልማ (ዶ/ር) ግምታቸውን ያስቀምጣሉ። የሕግ ባለሙያው ‘የመረጃ ጦርነት’ ብሎም ‘የሳይበር ኦፕሬሽን’ የመሳሰሉ ተግባራት አሁን በአገሪቱ በሥራ ላይ ባሉ ሕጎች የተሸፈኑ መሆናቸውንም ያስረዳሉ። ከተቋቋመበት አላማ አንጻርም ይህ ሥልጣን የአገሪቱ የመረጃ መረብ ደኅንት ተቋም (ኢንሳ) እነዚህን ሥራዎች ለመስራት ተገቢው ተቋም ይሆን ነበር ሲሉም ያክላሉ። “ሁኔታው ሕጉን ባረቀቁት ሰዎ እና በሚመለከታቸው ሰዎች መካከል ምን ያህል ንግግር ነበር የሚለውን የሚያሳይ ይመስለኛል” ሲሉ ክንፈ ይናገራሉ። የሥነ ልቦና ጦርነትን የሚያስተዳድር ገዢ አለማቀፍ ሕግ የለም። ለዚህም አገራት የአገር ውስጥ የሕግ እና የፖሊሲ አማራጮቻቸውን ተጠቅመው ቀዳዳውን ለመሸፈን ይሞክራሉ። ለምሳሌ አሜሪካ በጦር ኃይሏ ውስጥ የሥነ ልቦና ጦርነትን እንዲዋጉ የተደራጁ ክፍለ ጦሮች አሏት። ነገር ግን ይህ ሠራዊትም ሆነ አባላቱ በዜጎች ላይ ይህንን ሥልጣናቸውን መጠቀም እንደማይችሉ በሕግ ተደንግጓል። ከአሜሪካ ባሻበር በርካታ የዓለም ኃያላን አገራት ይህንን የፕሮፓጋንዳ ጦርነት የተመለከቱ ሕጎች፣ መዋቅሮች ብሎም የሥራ ክፍሎች አሏቸው። ነገር ግን በጠንካራ ቁጥጥር ይህ የዜጎችን የዕለት ተዕለት እንቅስቃሴ ብሎም ሰብአዊ መብቶቻቸውን አደጋ ውስጥ እንዳይከት ለማድረግ ይጥራሉ። በዓለም አቀፍ ሕግጋት በኩል ያለውን ክፍተት ለመሙላት በማሰብ በተባበሩት መንግሥታት ደረጃ ጥረቶች እንዳሉ የሚናገሩት ክንፈ፤ ጥረቶቹ በቅርቡ ውጤት ያመጣሉ ብለው አያምኑም። ይህም በተለይ በኃያላን አገራት መካከል ባለው የርዕዮተ ዓለም ልዩነት ምክንያት ነው። እርሳቸው እንደሚሉት ከፀረ ሽብር ሕጉ ላይ ከሰፈሩት ወንጀሎች ጋር ያለው ልዩነት ምንድነው? የሚለው አሁንም ግልጽ አይደለም። የሰብአዊ መብት ተሟጋቾች፣ ግለሰቦች፣ መገናኛ ብዙኃን እና ዓለም አቀፍ ተቋማት በወቅታዊ ወይም በፀጥታ ጉዳዮች ላይ የሚሰጧቸው ሃሳቦች በዚህ አዲስ ሕግ ጫና ስር እንዳይወድቁ ስጋቶች አሉ። “በመናገር ነጻነት እና ተያያዥ መብቶች ላይ ጫና ይዞ እንዳይመጣ ብሎም ተቋማት እና ግለሰቦች ራሳቸውን ሳንሱር ማድረግ ውስጥ እንዳይገቡም እሰጋለሁ” ሲሉ የሕግ ምሁሩ ክንፈ ይልማ (ዶ/ር) ስጋታቸውን ይገልጻሉ። ጨምረውም ሕጉ ለመብት ጥሰት እንዳይውል የማድረግ ኃላፊነት አሁንም መንግሥት ላይ መሆኑንም ያሳስባሉ። “ግልጽ ያልሆኑ እና እርግጠኝነት የጎደላቸው ነገሮችን የሚኒስትሮች ምክር ቤት ቢያንስ በደንብ መልክ ወይም የጸጥታ ተቐሙ ተጨማሪ መመሪያዎችን በማውጣት መብራራት ይኖርበታል” ሲሉም ይመክራሉ። እነዚህ ትርጓሜዎችም የመናገር መብትን ጨምሮ ሰብአዊ መብትን በማይነካ ሁኔታ መተርጎም እንደሚኖርበት ይናገራሉ። ከዚህ በዘለለ ግን የሲቪል ማኅበራት ትልቅን ሥራ መስራት እንደሚጠበቅባቸው በመጥስ፣ ከዚህ በፊት በተለያዩ ሕጎች ዙሪያ ሲያደርጉ እንደቆዩት አሁንም ቅስቀሳዎችን በማድረግ ይህ አዲስ ሥልጣን ለመብት ጭፍለቃ እንዳይውል ማድረግ ይገባቸዋል ሲሉም ያሳስባሉ።	https://www.bbc.com/amharic/articles/cnl15g4xjg4o
sports	ለአውሮፓ ሻምፒዮንነት ቀሪዎቹ ስምንት አገራት ፍልሚያቸውን ዛሬ ይጀምራሉ	ለአውሮፓ ዋንጫ አሸናፊነት የሚፎካከሩት ቀሪዎቹ ስምንት አገራት ፍልሚያቸውን ዛሬ ምሽት ይጀምራሉ። የዩሮ 2020 የሩብ ፍጻሜ ጨዋታዎች ዛሬ ምሽት ስዊዘርላንድ ከስፔን በሚያደርጉት ጨዋታ ነው የሚጀመሩት። ስዊዘርላንድ ትልቅ ግምት የተሰጣትን ፈረንሳይን በጥሎ ማለፍ ጨዋታ በፍጹም ቅጣት ምት በማሸነፍ ነው ለሩብ ፍጻሜው የደረሰችው። ስፔን በበኩሏ ክሮሺያን 5 ለ 3 በማሰነፍ ነው ለዛሬው ጨዋታ የበቃችው። ስዊዘርላንድ እና ስፔን በጥሎ ማለፉ ጨዋታ ተጨማሪ ሰዓት ድረስ ለመጫወት የተገደዱ ቡድኖች ናቸው። የሁለቱ ቡድኖች ጨዋታ ሴንት ፒተርስበርግ ሩሲያ ላይ ይካሄዳል። የምሽቱ ሁለተኛ ጨዋታ ለዋንጫው ትቅል ግምት ያገኙትን ሁለት ቡድኖች ያገናኛል - ቤልጅየም ከጣሊያን። ቤልጂየም በጥሎ ማለፍ ጨዋታ ፖርቹጋልን 1ለ 0 በማሸነፍ ነው ሩብ ፍጻሜውን የተቀላቀለችው። ለንደን ላይ በተደረገ ግጥሚያ ጣሊያን እስከ ተጨማሪ ሰዓት በዘለቀ ጨዋታ ኦስትሪያን 2 ለ 1 አሸንፋለች። የሁለቱ ቡድኖች ጨዋታ ጀርመን ሙኒክ ይካሄዳል። የዛሬ ምሽት ጨዋታ አሸናፊዎች ለፍጻሜ ለማለፍ ማክሰኞ ምሽት ለንደን ላይ ግጥሚያቸውን ያደርጋሉ። ሌሎች የሩብ ፍጻሜ ጨዋታዎች ነገ ምሽት ይደረጋሉ። የመጀመሪያው የአዘርባጃን ባኩ ጨዋታ ቼክ ሪፐብሊክ እና ዴንማርክን ያገናኛል። ቼክ ሪፐብሊክ በጥሎ ማለፍ ጨዋታ ኔዘርላንድስን 2 ለ 0 በማሸነፍ ነው ለነገው ጨዋታ የደረሰችው። ዴንማርክ በበኩሏ አምስተርዳም ላይ ዌልስን 4 ለ 0 ማሸነፍ ችላለች። በነገው ሁለተኛው የሩብ ፍጻሜ ጨዋታ ዩክሬን እና እንግሊዝ ጨዋታቸውን ያደርጋሉ። ዩክሬን በጥሎ ማለፉ ጨዋታ ስዊዲንን ግላስጎው ላይ 2 ለ 1 መርታት ችላለች። እንግሊዝ በበኩሏ ለንደን ላይ ባደረገችው ጨዋታ ጀርመንን 2 ለ 0 በማሸነፍ ነው ለነገው ጨዋታ የደረሰችው። ዩክሬን ከእንግሊዝ የሚያደርጉ ጨዋታ ጣሊያን ሮም ላይ የሚካሄድ ይሆናል። ነገ በሩብ ፍጻሜው የሚጫወቱት ቡድኖች አሸናፊዎች ለዋንጫ ለማለፍ ለንደን ላይ ይጫወታሉ። የዩሮ 2020 ፍጻሜ ጨዋታ በሚቀጥለው ሳምንት ቅዳሜ ለንደን ዌምብሌይ ላይ በሚደረግ ጨዋታ ይጠናቀቃል።	https://www.bbc.com/amharic/news-57693522
sports	የኮሮናቫይረስ ክትባት አልወስድም ያሉት የእግር ኳስ አሰልጣኝ ከሥራ ተባረሩ	"በዋሽንግተን ስቴት ዩኒቨርስቲ የእግር ኳስ አሰልጣኝ የነበሩት ኒክ ሮሎቪች የኮሮናቫይረስ ክትባት አልወስድም በማለታቸው ከሥራ ተባረሩ። ታዋቂው አልጣኝ ኒክ በዩኒቨርስቲው ከፍተኛ ተከፋይ ነበሩ። እሳቸውን ጨምሮ አራት ተባባሪ አሰልጣኞችም የኮሮናቫይረስ ክትባት ለመውሰድ ፍቃደኛ ባለመሆናቸው ከሥራ ተሰናብተዋል። ዋሽንግተን ውስጥ የመንግሥት ተቀጣሪዎች ክትባቱን መውሰድ ግዴታቸው ነው። የማይከተቡ ሰዎች ከሥራ እንደሚባረሩም ተደንግጓል። የ42 ዓመቱ አሰልጣኝ ኒክ በዓመት 3.1 ሚሊዮን ዶላር ይከፈላቸው ነበር። ክትባቱን አልወስድም ያሉት 'ሐይማኖቴ አይፈቅድም' በሚል ምክንያት ነው። የዩኒቨርስቲው የአትሌቲክስ ዳይሬክተር ፓት ቻን እንዳሉት ሐይማኖትን ሰበብ አድርጎ ክትባት አለመከተብ የተከለከለ ነው። የአሰልጣኙ መባረር የእግር ኳስ ቡድኑን ቢጎዳም ""ቅድሚያ የምንሰጠው ለተጫዋቾቹ ጤና ነው"" ብለዋል። ዴሞክራቱ የዋሽንግተን አገረ ገዢ ጄይ ኢንሲል ባለፈው ነሐሴ ላይ ነበር የኮሮናቫይረስ ክትባትን ለመንግሥት ተቀጣሪዎች ግዴታ ያደረጉት። አሰልጣኙ ግን በተቀመጠላቸው ቀነ ገደብ ክትባቱን ሳይወስዱ ቀርተዋል። ""የግል ውሳኔዬ ነው። ማንኛውም አሰልጣኝ፣ ተማሪ ወይም አትሌት ክትባቱን በተመለከተ የሚወስደውን የግል ውሳኔ አከብራለሁ"" ሲሉ አስተያየት ሰጥተዋል። ኒክ ሮሎቪች ክትባት አልወስድም በማለት ሥራቸውን ያጡ ከፍተኛ እውቅና ያላቸው የመጀሪያው አሰልጣኝ ናቸው። ከዋሽንግተን ስቴት ዩኒቨርስቲ ሠራተኞች 90 በመቶው፣ ከተማሪዎች መካከል ደግሞ 97 በመቶው መከተባቸው ተገልጿል።"	https://www.bbc.com/amharic/news-58969552
politics	ብርጋዴር ጄኔራል ተፈራ ማሞ ባሕር ዳር እንደሚገኙ እንደተነገራቸው ባለቤታቸው ገለጹ	"ብርጋዴር ጄኔራል ተፈራ ማሞ የደረሱበት ሳይታወቅ ከቆዩ ከሁለት ቀናት በኋላ ባሕር ዳር እንዳሉና ደህና መሆናቸውን የሚገልጽ መልዕክት እንደደረሳቸው ባለቤታቸው ለቢቢሲ ተናገሩ። ብርጋዴር ጄኔራል ተፈራ ማሞ ሰኞ ግንቦት 08/2014 ዓ.ም. ከቤታቸው ረፋድ ላይ ከወጡ በኋላ የደረሱበት ሳይታወቅ እስከ ረቡዕ አመሻሽ ድረስ ቆይተዋል። ባለቤታቸው ወ/ሮ መነን ኃይሌ ረቡዕ ምሽት ለቢቢሲ እንዳረጋገጡት የጄነራል ተፈራ ጠበቃና የሚያውቋቸው ሰዎች ባለቤታቸው ባሕር ዳር ውስጥ በሚገኘው ዘጠነኛ ፖሊስ ጣቢያ ውስጥ እንዳሉ ገልጸዋል። ወ/ሮ መነን ባለቤታቸው በላኩት መልዕክት ደህና መሆናቸውን እና አሁን ያሉበት ቦታ በመግለጽ ቤተሰባቸው እንዲረጋጋ መልዕክት ልከዋል ብለዋል። ቢቢሲ ከአዲስ አበባ ተይዘው ከሁለት ቀናት በኋላ ወደ ባሕር ዳር ተወስደዋል ስለተባሉት ብ/ጄ ተፈራ ጉዳይ ተጨማሪ መረጃ ከአማራ ክልል የፀጥታና ደኅንነት እንዲሁም ፖሊስ ማብራሪያ ለማግኘት ያደረገው ሙከራ አልተሳካም። የቀድሞው የአማራ ክልል ልዩ ኃይል አዛዥ የነበሩት ብርጋዴር ጄኔራል ተፈራ ሰኞ ዕለት መሰወራቸውን ተከትሎ ቤተሰቦቻቸው ለደኅንነታቸው ሰግተው የነበረ ሲሆን የአዲስ አበባ ፖሊስም ሆነ የፌደራል ፖሊስ ስለጉዳዩ የሚያውቀው ነገር እንደሌለ እንደተነገራቸው ባለቤታቸው ለቢቢሲ ገልጸው ነበር። ባለፈው የካቲት ወር ላይ ከልዩ ኃይል አዛዥነታቸው ተነስተው የክልሉ ርዕሰ መስተዳደር አማካሪነት ሹመት ቢሰጣቸው ሳይቀበሉት መቅረታቸው ይታወሳል። ከጓደኛቸው ጋር በነበራቸው ቀጠሮ መሠረት ሰኞ ዕለት ከቤታቸው ወጥተው ሳይመለሱ መቅረታቸውን የሚናገሩት ባለቤታቸው ወ/ሮ መነን የጤንነታቸው ሁኔታ አሳሳቢ እንደሆነ ገልጸው ነበር። ጄኔራል ተፈራ ከዚህ ቀደም በአማራ ክልል ውስጥ በተለያዩ ኃላፊነቶች ላይ ያገለገሉ ሲሆን እንዲሁም በቅርቡ የክልሉ ልዩ ኃይል አዛዥ ሆነው መስራታቸው ይታወሳል ። ጄኔራል ተፈራ ማሞ ከአማራ ክልል ልዩ ኃይል አዛዥነት ከተነሱ በኋላ በተለያዩ መገናኛ ብዙኃን ላይ በመቅረብ የአማራ ክልል እና በፌደራል መንግሥቱ ላይ ትችት ሲሰነዝሩ ቆይተዋል። ወ/ሮ መነን የባለቤታቸውን መጥፋት አስመልክቶ ወደ ፌደራል ወንጀል ምርመራ እንዲሁም አዲስ አበባ ፖሊስ በመሄድ ቢጠይቁም ግለሰቡ ""በቁጥጥራቸው ስር እንደማይገኙ"" ገልጸውላቸው ነበር። ጄኔራል ተፈራ ማሞ ባለትዳር እና የአራት ልጆች አባት ናቸው። ከሚኖሩበት ባሕር ዳር ወደ አዲስ አበባ የመጡት በእግራቸው ውስጥ የሚገኙትን ጥይቶች በተመለከተ የሕክምና ክትትል ለማድረግ እንደነበረም ጨምረው አስረድተዋል። የጄኔራል ተፈራ መሰወርን በተመለከተ የአዲስ አበባ ፖሊስ ምንም መረጃ እንደሌለው ለቢቢሲ ተናግሯል። የኢትዮጵያ መከላከያ ሠራዊት አባል ሆነው ለዓመታት በከፍተኛ መኮንንነት ያገለገሉት ብርጋዴር ጄነራል ተፈራ ማሞ ከአስር ዓመት በፊት መፈንቅለ መንግሥት ለማካሄድ አሲረዋል በሚል ከሌሎች ጋር ተከሰው ለዓመታት በእስር ላይ ቆይተዋል። የጠቅላይ ሚኒስትር ዐቢይ አሕመድ አስተዳደር ወደ ሥልጣን መምጣቱን ተከትሎም ከእስር ተለቀው በተለያዩ የኃላፊነት ቦታዎች ላይ ሲያገለግሉ ቆይተዋል። በቅርቡም የህወሓት ኃይሎች ወደ አማራና አፋር ክልሎች በመግባት ጥቃት በሰነዘሩበት ጊዜ የክልሉን ልዩ ኃይል በበላይነት ሲመሩ የነበሩ ሲሆን፣ ከጥቂት ወራት በፊት ደግሞ ከዚሁ ኃላፊነታቸው እንዲነሱ መደረጋቸው ይታወሳል።"	https://www.bbc.com/amharic/news-61501287
business	ነዳጅ አምራች አገራት በታሪክ ከፍተኛ የተባለለት ስምምነት ላይ ደረሱ	በኮሮናቫይረስ ምክንያት የፍላጎት መቀዛቀዝ የታየበትን የነዳጅ ምርት እንዲያንሰራራ ለማድረግ ሲባል የነዳጅ አምራች አገራት ኅብረት ኦፔክና አጋሮቹ ታሪካዊ የተባለ ስምምነት ላይ ደርሰዋል። ስምምነቱ በዋናነት የዓለም የነዳጅ ምርትን በ10 እጅ መቀነስ ላይ ያተኮረ ነው። ትናንት እሑድ በቪዲዮ ስብሰባ የተቀመጡት የነዳጅ አምራች አገራት ኅብረትና አጋሮቻቸው የደረሱበት ይህ ስምምነት በታሪካቸው ትልቁ ነዳጅ ምርትን ለመቀነስ ያደረጉት ስምምነት ተብሏል። አገራቱ ስምምነት ላይ ደርሰው የነበረው ቀደም ብሎ ቢሆንም ሜክሲኮ ግን ስምምነቱን ሳትደግፍ ቆይታለች። አሜሪካ ሜክሲኮ እንድትቀንስ የሚጠበቅባትን ያህል የነዳጅ ምርት በሜክሲኮ ፈንታ ለመቀነስ ቃል በመግባቷ ስምምነቱ ሊፈረም ችሏል። • ትራምፕ ጨረቃ ላይ ማዕድን ቁፋሮ እንዲጀመር ለምን ፈለጉ? • ኮሮናቫይረስን ለመቆጣጠር የፈጠራ ሥራዎቹን ያበረከተው ወጣት • የኮሮናቫይረስ ተጽዕኖ በቻይናና በዓለም ምጣኔ ሃብት ላይ ስምምነቱ ተግባራዊ ሲሆን ወደ 10 ሚሊዮን በርሜል የነዳጅ ምርት በየቀኑ ሳይመረት ይቀራል ማለት ነው። ይህ ስምምነት ታሪካዊ የሚያስብለው ከፍተኛ ምርትን ለመቀነስ በመወሰኑ ብቻ ሳይሆን በስምምነቱ የተካተቱ አገራት ብዛት ጭምር ነው። የኦፔክ አገራትና አጋሮቻቸውን ጨምሮ ሌሎች እንደ ኖርዌይ፣ አሜሪካ፣ ብራዚልና ካናዳ ጭምር የሚፈርሙት መሆኑ ነው። ምርት የመቀነስ ስምምነቱ ሊዘገይ የቻለው ሳኡዲ አረቢያና ሩሲያ እልህ ተጋብተው ስለነበረ ነው ተብሏል። በስምምነቱ መሰረት ከግንቦት 1 ጀምሮ አገራቱ ምርታቸውን በ10 እጅ ይቀንሳሉ። ይህም ማለት በቀን 10 ሚሊዮን በርሜል ነው፤ አሜሪካ፣ ካናዳ፣ ኖርዌይና  ብራዚል ሌላ 5 ሚሊዮን በርሜል ነዳጅ ከዕለታዊ ምርታቸው ይቀንሳሉ። ከሐሌ ጀምሮ ግን ምርት እየጨመሩ ሄደው ምርት ቅነሳው በቀን ከ10 ሚሊዮን በርሜል ወደ 8 ሚሊዮን በርሜል እየወረደ ይመጣል። ከወር በፊት የነዳጅ ዋጋ በ18 ዓመት ታሪክ ውስጥ በከፍተኛ ሁኔታ አሽቆልቁሎ ነበር።	https://www.bbc.com/amharic/news-52266796
business	እስያ፡ የሲንጋፖር አየር መንገድ የቆሙ አውሮፕላኖቹን ምግብ ቤት አደረገ	ሲንጋፖራውያን ምሳቸውን ለመመገብ ወደ አየር መንገድ ጎራ ብለው አንድ ጥግ የቆመ A380 ኤርባስ አውሮፕላን ውስጥ መሰየም ብቻ ይጠበቅባቸዋል። በአውሮፕላኑ ውስጥ ምሳቸውን ለመመገብ የቋመጡ ሰዎች ለሁለት ቀን የተዘጋጀውን ወንበር ሙሉ በሙሉ ይዘውታል። በዚህ አውሮፕላን ውስጥ ገብቶ ለመመገብ 496 የአሜሪካ ዶላር መክፈል ይጠበቃል። አየር መንገዱ አገልግሎቱን ፈላጊዎች ስለበዙበት ሁለት ተጨማሪ ቀናትን ምሳና እናት ለማስተናገድ በማሰብ መጨመሩን አስታውቋል። የሲንጋፖር አየር መንገድ በኮሮናቫይረስ ምክንያት ገበያ አጥተው ፈተና ውስጥ ከወደቁ እና ሌሎች አማራጭ ከሚፈልጉ አየር መንገዶች መካከል አንዱ ነው። አየር መንገዱ በአሁን ሰዓት ሁለት A380 ኤር ባስ አውሮፕላኖችን ለሶስት ሰዓት የምግብ መስተንግዶ እንዲሰጡ ለመጠቀም አቅዷል። ሁለቱም አውሮፕላኖች አካላዊ ርቀትን ለመጠበቅ በሚያስችል መልኩ ተደራጅተው በግማሽ አቅማቸው ብቻ ደንበኞችን ያስተናግዳሉ። ተመጋቢዎች እየተመገቡ ፊልም መመልከት ቢፈልጉ ወይንም ደግሞ በምቾት በተንቆጠቆተው ክፍል ውስጥ መስተናገድ ከፈለጉ መምረጥ ይችላሉ ተብሏል። አውሮፕላኑ ግን ተመጋቢዎቹን ጭኖ መሬት ለቅቆ አይበርም ተብሏል። የሲንጋፖር አየር መንገድ ምግቦቹን ፍላጎት ላላቸው ቤታቸው ድረስ እንደሚያቀርብ አስታውቋል። ይህ ደግሞ የአየር መንገዱ የጥንቃቄ ኪቶችንና የጠረጴዛ ሽፋኖች ያካትታል። የሲንጋፖር አየር መንገድ በኮቪድ-19 ከተጎዱ የአየር መንገዶች መካከል አንዱ ነው ባለፈው ወር አየር መንገዱ  4300 ሰራተኞቹን እንደሚያሰናብት ገልጾ ነበር። ዓለም አቀፉ የአየር ትራንስፖርት ማህበርም በሺዎች የሚቆጠሩ የአቪየሽኑ ስራዎች በኮቪድ-19 ምከንያት እንደሚጎዱ አስጠንቅቆ ነበር። 290 አየር መንገዶችን የሚወክለው ይህ ተቋም በረራዎችን ከባለፈው አመት ጋር በማነጻጸር በ 66 በመቶ ቀንሷል ብሏል።	https://www.bbc.com/amharic/news-54520081
business	ሔኒከን በኮቪድ ወረርሽኝ ምክንያት ገቤኣው በመቀነሱ 8ሺህ ያህል ሠራተኞችን ሊቀንስ ነው	"ግዙፉ ቢራ አምራች ኩባንያ ሔኒከን በኮሮናቫይረስ ወረርሽኝ ምከንያት የቢራ ሽያጩ መቀዛቀዙን ተከትሎ 10 በመቶ ሠራተኞቹን ለመቀነስ መወሰኑን አስታወቀ። ሔኒከን ዋና መሥሪያ ቤቱ መቀመጫውን ካደረገበት አምስተርዳምን ጨምሮ 8ሺህ ያህል ሠራተኞችን ከሥራ ያሰናብታል ተብሎ ተጠብቋል። የሔኒከን ኩባንያ የበላይ ሃላፊ ዶልፍ ቫን ዴን ብሪንክ 2020 ""ያልተጠበቀ ቀውስ"" ያጋጠመበት ዓመት መሆኑን ተናግረዋል። በመላው ዓለም መጠጥ ቤቶች የተዘጉ ሲሆን እንደ ደቡብ አፍሪካ ያሉ አገራት ደግሞ ለተወሰነ ጊዜ የቆየ የአልኮል መጠጥ ሽያጭ ላይ ገደብ ጥለው ቆይተዋል። ሔኒከን በመላው ዓለም በግዙፍነቱ ሁለተኛው ቢራ አምራች ሲሆን በአውሮፓ ደግሞ ላጋር ቢራ በመሸጥ ቀዳሚው ነው። ኩባንያውን ከባለፈው ዓመት ሰኔ ወር ጀምሮ እያስተዳደሩ የሚገኙት ቫን ዴን ብሪንክ በአውሮፓ፣ ሰሜን አሜሪካ እና በአደጉ የእስያ አገራት  የተጀመረው የኮቪድ-19 ክትባት ሽያጭ ቀስ እያለ እንዲያንሰራራ ያደርጋል ብለዋል። ""ነገር ግን ዓለም አቀፍ ኩባንያ ነን. . .መላው ዓለም በተወሰነ ደረጃ ሲከተብ ነው ከዚህ ኪሳራ ውስጥ መውጣት የምንችለው"" ሲሉ አክለዋል። አሁንም በወረርሽኙ ክፉኛ የተጠቁትና ስርጭቱን ለመቆጣጠር ከፍተኛ ትግል እያደረጉ ያሉት ብራዚል እና ሜክሲኮ የሔኒከን ሁለት ትልቅ ገበያ የሆኑ አገራት ናቸው። ሔኒከን ዋና መሥሪያ ቤቱ በሚገኝበት አምስተርዳም፣ የክልል ቢሮዎችና የየአገራቱ እንቅስቃሴዎችን ከገመገመ በኋላ ተግባራዊ ማድረግ ይጀምራል ተብሏል። ግዙፉ ቢራ አምራች ወረርሽኙ ከመከሰቱ በፊት እንቅስቃሴውን ለመከለስ አቅዶ የነበረ ቢሆንም የኮሮናቫይረስ ወረርሽኝ መከሰት ይህንን እቅዱን እንዲያፈጥነው አድርጎታል። ሔኒከን ሠራተኞቹን ለመቀነስ ማቀዱን ካስታወቀ በኋላ በ2020 ብቻ 109 ሚሊዮን ዩሮ  ኪሳራ እንደገጠመው ይፋ አድርጓል። በ2019 የ1.15 ቢሊዮን ዩሮ የተጣራ ትርፍ አስመዝግቦ ነበር። የቢራ ፋብሪካው ይፋ ያደረገው መረጃ እንደሚያሳየው በአውሮፓ፣ ሜክሲኮ፣ ደቡብ አፍሪካ እና ኤንዶኔዢያ የሽያጭ መጠኑ ቀንሷል። የቢራ አምራቹ እስከ 2023 ድረስ ባሉት ሶስት ዓመታት ውስጥ 2 ቢሊዮን ዩሮ ለመቆጠብ እና 350 ሚሊዮን ዩሮ የግል ወጪዎችን ለመቀነስ ማቀዱን ገልጿል። አንዳንድ አገራት አሁንም በኮሮናቫይረስ ዳግም ወረርሽኝ የተነሳ ክልከላ ማድረግ በመጀመራቸው ገቢው በዚህ የፈረንጆች ዓመትም ሊቀንስ እንደሚችል ተንብይዋል። ይኹን እንጂ ቀስ በቀስ ገበያው መሻሻል አንደሚያሳይ እና በ2022 ደግሞ የበለጠ እንደሚያንሰራራ ተተንብይዋል።"	https://www.bbc.com/amharic/news-55984273
health	ኮሮናቫይረስ፡ በኢትዮጵያ የኮቪድ-19 ጽኑ ህሙማንን የሚከታተሉ ሐኪሞች ስጋትና ጭንቀት	"በኢትዮጵያ ውስጥ የኮሮናቫይረስ መገኘቱ ከታወቀ በኋላ ለመጀመሪያ ጊዜ በአንድ ቀን ከፍተኛ ቁጥር ያላቸው በቫይረሱ የተያዙ ሰዎች መገኘታቸውን የሕብረተሰብ ጤና ኢንስቲቲዩት ገለጸ። ትናንት ሐሙስ በተደረገ ምርመራ በኢትዮጵያ በአንድ ቀን ከፍተኛው በቫይረሱ የተያዙ ሰዎች አሃዝ ተመዝግቧል። በዚህም ምርመራ ከተደረገላቸው 8,055 ሰዎች መካከል በሽታው በ2,057 ሰዎች ላይ መገኘቱን ኢኒስቲቲዩቱ ያወጣው መረጃ አመልክቷል። ይህ ማለት ከተመረመሩት 100 ግለሰቦች ውስጥ 26 ወይም 25.5 በመቶው የኮቪድ-19 ቫይረስ ተገኝቶባቸዋል በማለት ""በማኅበረሰብ አቀፍ የምርመራ ዘመቻ ወቅት እንኳን ይህን ያህል ከፍተኛ ቁጥር አልተመዘገበም"" ብሏል። ከዚህ በተጨማሪም በኮቪድ-19 ክፉኛ ታመው በጽኑ ህሙማን ክፍል ውስጥ ክትትል የሚደረግላቸው ሰዎች ቁጥርም ከዚህ በፊት ከተመዘገበው በበለጠ ከፍተኛው ቁጥር ላይ ደርሷል። በዚህም ሐሙስ ዕለት 600 ሰዎች በጽኑ የታመሙ ሰዎች እንዳሉ ተገልጿል። ከሰሞኑ የኮሮናቫይረስ ወረርሽኝ ""በአስደንጋጭ ሁኔታ"" እየጨመረ መሆኑን የጤና ሚኒስቴር እና የሕብረተሰብ ጤና ኢንስቲቲዩት የሰጧቸው መግለጫዎች ያመለክታሉ። ቢሆንም ግን ወረርሽኙ እየፈጠረ ያለውን ከባድ አደጋ ከግንዛቤ በማስገባት ተገቢውን የመከላከያ ጥንቃቄ ""ከማድረግ ይልቅ መዘናጋት በሰፊው እንደሚታይ"" ቢቢሲ ያናገራቸው የሕክምና ባለሙያዎች ይናገራሉ። በርካታ ቁጥር ያለው ሕዝብ የተሳተፈባቸው የተለያዩ ስብሰባዎችና ዝግጅቶችን የታዘቡት የጤና ባለሙያዎች ችግሩ ሕብረተሰቡ ጋር ብቻ ሳይሆን መንግሥት የጤና ሚኒስቴር የሚያስቀምጣቸውን የኮሮናቫይረስ መከላከያ መመሪያዎች ""ለማስፈፀም ተነሳሽነት ይጎድለዋል"" አስብሏቸዋል። ይህንንም ተከትሎ ከጊዜ ወደ ጊዜ የበሽታው መስፋፋት እጨመረ ባለፉት ሳምንታት ውስጥ በወረርሽኙ የሚያዙ፣ በጽኑ የሚታመሙና ለህልፈት የሚዳረጉ ሰዎች ቁጥር አሳሳቢ ደረጃ ላይ ከመድረሱ ባሻገር የጤና ተቋማት ህሙማንን ለማስተናገድ ፈተና እየገጠማቸው ነው። በዚህም ሳቢያ በመላው አገሪቱ በጽኑ ለታመሙ ሰዎች አጅጉን አስፈላጊ የሆኑት የኦክስጅንና የሰው ሰራሽ የመተንፈሻ መሳሪያ (ቬንትሌተር) እጥረት በመከሰቱ በርካታ የኮቪድ-19 ታማሚዎች ህይታቸውን እንዲያጡ ሊያደርግ እንደሚችል ስጋት ፈጥሯል። ""በአንድ ጊዜ በርካታ ኦክስጅን የሚፈልጉ ህሙማን ወደ ህክምና ተቋማት ይመጣሉ"" የሚሉት ዶ/ር ብሩክ አለማየሁ ኦክስጂን ባለመኖሩ ብቻ ህሙማን ወደ ቤታቸው ለመመለስ የሚገደዱበት ጊዜ ላይ መደረሱን ይናገራል። ""በርካታ ሰዎች በግላቸው የኦክስጂን ሲሊንደር እየገዙ ወደ ቤታቸው እየገቡ ነው"" በማለት፣ ሆስፒታል አልጋ ይዘው የሚታከሙም ቢሆኑ የመተንፈሻ መርጃ መሳሪያ ለማግኘት ረዥም ወረፋ እንደሚጠብቁ ይገልጻሉ። በኮቪድ-19 ተይዘው በቤታቸው ውስጥ እራሳቸውን ለይተው እንዲቆዩ ከሚደረጉት ባሻገር ወደ ህክምና ተቋማት የሚመጡ ህሙማንን የመቀበል አቅማቸው እየተሟጠጠ መሆኑንም አልሸሸጉም። በኤካ ኮተቤ አጠቃላይ ሆስፒታል የኮቪድ-19 ህክምና ማዕከል የጽኑ ህክምና ክፍል ኃላፊ ዶክተር ህሩይ አርዓያ ለፋና እንደተናገሩት ከቅርብ ጊዜ ጀምሮ ወደ ማዕከሉ የሚመጡ የቫይረሱ ታማሚዎች ቁጥር እንዲሁም ወደ ጽኑ ህክምና ክፍል የሚገቡ ታካሚዎች ቁጥር እያሻቀበ ነው ብለዋል። የሚሊኒየም ኮቪድ-19 ህክምና ማዕከል ዳይሬክተር ዶክተር ውለታው ጫኔ ለቢቢሲ እንዳረጋገጡት ወደ ማዕከላቸው ከሚመጡ ሕሙማን መካከል ከ75 በመቶ በላይ ኦክስጅን የሚፈልጉ መሆናቸውን ተናግረዋል። በማዕከሉ የመተንፈሻ መርጃ መሳሪያ ድጋፍ የሚፈልጉ ሰዎች ቁጥር መበርከቱን ገልፀው ""በመካኒካል ቬንትሌተር እጥረት ምክንያት የማንቀበላቸው ህሙማን ይኖራሉ"" ብለዋል። ዶ/ር ውለታው ጨምረውም የኦክስጅን እጥረት ስለገጠማቸው ድጋፉን ፈልገው የሚመጡ ሁሉንም ጽኑ ህሙማን ማስተናገድ አለመቻላቸውን ገልፀዋል። የጽኑ ህሙማን ቁጥር እየጨመረ ነው ዶ/ር ብሩክ ዓለማየሁ የኮሮናቫይረስ ወረርሽኝ ካለፉት ሁለት ወራት ወዲህ መጨመር እያሳየ መምጣቱን እነዳስተዋሉ የጠቆሙ ሲሆን፤ ዶ/ር ውለታው ጫኔም በበኩላቸው በተለይ ባለፉት ሁለትና ሦስት ሳምንታት በኮቪድ-19 በጠና ታምመው ወደ ማዕከላቸው የሚመጡ ሰዎች በመርከቱን ተናግረዋል። በየተቋማቱ ለህሙማን አልጋ በመጥፋቱ አስቸጋሪ ሁኔታ መፈጠሩን የሚናገሩት ዶ/ር ብሩክ፣ ይህም በህክምና ባለሙያዎች ላይ ጫና መፍጠሩን አስረድተዋል። እርሳቸው እንደሚሉት ኮቪድ-19 የተያዙ ሕሙማን እየበዙ በመምጣታቸው በሌላ የሕክምና ክፍል ያሉ አልጋዎችን እስከ መሻማት ተደርሷል። ዶ/ር ብሩክ በሚሰሩበት ህክምና ተቋም ከዚህ በፊት አንድ ታካሚ በኮቪድ-19 ተይዞ ኦክስጂን ባያስፈልገው እንኳን ተኝቶ ህክምና እንዲያገኝ ይደረግ እንደነበር አስታውሰው፣ በአሁኑ ወቅት ግን አስተኝቶ ለማከም ህሙማኑ ኦክስጅን የሚያስፈልጋቸው መሆን አለመሆኑ ይወስነዋል ይላሉ። ""አሁን የምናስተኛቸው ታካሚዎች በሙሉ ኦክስጂን ፈላጊዎች ናቸው።"" እንደ ዶ/ር ብሩክ ከሆነ ሁሉም ተኝተው የሚታከሙ ሰዎች ኦክስጂን የሚፈልጉ መሆናቸውን ገልጸው፤ በአሁኑ ጊዜም የኦክስጂን ድጋፍ የሚፈልጉ  ሰዎች ቁጥር ጨምሯል ብለዋል። ይህንን ሲያብራሩም በአሁኑ ጊዜ ተኝተው የሚታከሙ ህሙማን በሙሉ ኦክስጅን ፈላጊ ሲሆኑ የሚፈልጉት የኦክስጅን መጠን ከፍተኛ መሆኑን አመልክተዋል። ""ከአምስት እና ከአስር ሊትር በላይ መጠን ያለው ኦክስጂን፣ የመተንፈሻ መሳሪያ ድጋፍ የሚፈልጉ ህሙማን ቁጥር ጨምሯል።"" ይህ የግብአት እጥረት በተወሰኑ ተቋማት ላይ ብቻ የታየ ሳይሆን ዶ/ር ብሩክ እንደሚሉት የኮቪድ-19 ህሙማንን በተለይ በሚያክሙት በሚሌኒየም እና ኤካ ኮተቤ ሆስፒታሎች ጭምር እንደሚስተዋል ከባልደረቦቻቸው ተረድተዋል። በተጨማሪም በግል ሆስፒታሎች የረር፣ ቤተዛታ፣ ሃሌሉያ የሚሰሩ ባለሙያዎችም ተመሳሳይ ነገሮችን ማስተዋላቸውን እንደነገሯቸው ይጠቅሳሉ። ዶ/ር ብሩክ እርሳቸው የሚሰሩበት ተቋም ከፍተኛ የኦክስጂን ተጠቃሚ ህሙማንን መቀበል የማይችልበት ደረጃ ላይ መድረሱንም ይናገራሉ። ይህ የኦክስጂን እጥረት በአዲስ አበባ እና በክልል በሚገኙ ሆስፒታሎች እንደሚስተዋል የሚናገሩት ዶ/ር ብሩክ፣ ችግሩን ለመቅረፍ የጤና ሚኒስቴር የተለያዩ እርምጃዎችን ለመውሰድ እንቅስቀሴ እያደረገ መሆኑን እንደሚያውቁ አስረድተዋል። ዶ/ር ብሩክ የኮቪድ-19 ወረርሽኝን ለመቀነስ ከተቀመጡ መመሪያዎች ሁሉ ቢያንስ ቢያንስ የአፍና አፍንጫ መሸፈኛ አጠቃቀምን መጨመር በወረርሽኙ ስርጭት ላይ ከፍተኛ ለውጥ እንደሚያመጣ ይመክራሉ። የበሽታው መስፋፋት ከዚህም በላይ እንዳይጨምር በግለሰብ ደረጃ የመከላከያ እርምጃዎችን ከመውሰድ ባሻገር በርካታ ሰዎች የሚሰበሰቡባቸውን ዝግጅቶችና ሥነ ሥርዓቶችን በተመለከተ የተቀመጡ መመሪያዎችን አጠናክሮ ተግባራዊ ማድረግ አስፈላጊ ነው ሲሉ አሳስበዋል። አዲስ የኮቪድ-19 ዝርያ ተከስቶ ይሆን? ዶ/ር ብሩክ በሚሰሩበት እና በሌሎች የኮቪድ-19 ህክምና በሚሰጥባቸው ተቋማት የሚሰሩ ባልደረቦቹ ለኮሮናቫይረስ ታማሚዎች መጨመር አንዱ ምክንያት የጥንቃቄ ጉድለትና መዘናጋት ነው ይላሉ። በዚህ ወቅት እንዲህ በሽታው እንዲንሰራፋ ያደረገው ሌላም ምክንያት ሊኖር እንደሚችል ጥርጣሬ አላቸው። ""ደቡብ አፍሪካ እና ኬንያ ውስጥ እንደተደረገው በቫይረሱ ላይ ጥናት ቢደረግ አዲስ የኮሮናቫይረስ ዝርያ ሊኖር ይችላል"" ሲሉ ይሰጋሉ። ይህንንም ሲያስረዱ መጀመሪያ ላይ በኮቪድ-19 ተይዘው እና ታመው ወደ ህክምና ተቋማት ከሚመጣ ሰዎች መካከል ህመሙ የሚጠናባቸው በጣም አነስተኛ ቁጥር ያላቸው እንደነበሩ ይጠቅሳሉ። በተጨማሪም በአንድ ቤተሰብ ውስጥ አንድ ሰው ታሞ ሌሎች የቤተሰብ አባላት ሳይታመሙ ይገኙ እንደነበርም አስታውሰው፤ ምልክት የማያሳዩ ህሙማን ቁጥርም በርካታ እንደነበሩ ጠቅሰዋል። አሁን ግን ከፍተኛ ቁጥር ያላቸው ሰዎች መታመማቸው፣ በእድሜም ሲታይ በርካታ ወጣቶች በበሽታው መያዛቸውና ወደ ህክምና ተቋማት መጥተው አልጋ መያዛቸውን ማስተዋላቸውን ይናገራሉ። ከዚህ በፊት በኮሮናቫይረስ የሚያዙ ሰዎች ቢኖሩም በሚሰጣቸው ህክምና በፍጥነት የማገገም ይታይባቸው እንደነበር የገለጹት ዶ/ር ብሩክ፣ በዚያን ወቅት አልጋ ይዘው የሚቆዩ ሰዎች ቁጥር በጣም አነስተኛ ነበር ይላሉ። በአሁኑ ጊዜ የቫይረሱ የመተላለፍ አቅም እና የመግደል አቅሙ ከፍተኛ መሆኑን ጠቅሰው ""በእርግጥ ጥናት ያስፈልገዋል፤ በእኔ እይታ አዲስ ዓይነት የቫይረስ ዝርያ ሳይሆን አይቀርም የሚል ግምት አለኝ"" ብለዋል። ጨምረውም በዚህ ወቅት ከአንድ ቤተሰብ ሁለት ሦስት ሰው የሚታመምበት እና አልጋ የሚይዝበት አጋጣሚ ተደጋጋሚ መሆኑን ዶ/ር ብሩክ ዓለማየሁ ይናገራሉ። ለበሽታው እንዲህ በአሳሳቢ ሆኔታ መስፋፋት ሁሉም ሰው ማድረግ ያለበት የመከላከያ ጥንቃቄን አለመተግበር መሆኑን ዶ/ር ውለታው ጫኔ እና ዶ/ር ብሩክ ዓለማየሁ የሚስማሙበት ጉዳይ ነው። በአዲስ የወረርሽኙ ዝርያ ተከስቶ ሊሆን ይችላል የሚለው የዶ/ር ብሩክ ጥርጣሬ እነዳለ ሆኖ፤ ሁለቱም የህክምና ባለሙያዎች እዚህ ድምዳሜ ላይ ለመድረስ ተገቢው ምርመራ መደረግ እንዳለበት ይናገራሉ።"	https://www.bbc.com/amharic/news-56442845
business	ኢትዮጵያን የአቪዬሽን ማዕከል ለማድረግ አየር መንገዱ ከቦይንግ ጋር ስምምነት ደረሰ	"የኢትዮጵያ አየር መንገድ ኢትዮጵያን የአፍሪካ አቪዬሽን ማዕከል ለማድረግ ከቦይንግ ኩባንያ ጋር የመግባቢያ ሰነድ መፈራረሙን አስታወቀ። የኢትዮጵያ አየር መንገድ ከቦይንግ ጋር የተደረሰውን ስምምነት ይፋ ባደረገበት መግለጫ፤ ቦይንግ የኢትዮጵያ አየር መንገድ በአፍሪካ የአቪዬሽን መሪ መሆኑን እውቅና ሰጥቷል ብሏል። የ70 ዓመታት ወዳጅነት ያላቸው ሁለቱ ተቋማት ከዚህ ስምምነት መድረሳቸው ዓለም አቀፍ ደረጃውን የጠበቀ የአቪዬሽን አገልግሎት የመፍጠር ፍላጎታቸውን አመላካች ነው ተብሏል። በመግባቢያ ሰነዱ መሠረት ሁለቱ ኩባንያዎች ለሦስት ዓመታት የሚዘልቅ በኢንደስትሪያል ልማት፣ በላቀ የአቪዬሽን ስልጠና፣ የትምህርት አጋርነት እና የአመራር ልማት በጋራ ለመስራት መስማማታቸውን አየር መንገዱ ገልጿል። የኢትዮጵያ አየር መንገድ ዋና ሥራ አስፈጻሚ ከቦይንግ ጋር የተደሰረው ስምምነት ""የኢትዮጵያ አየር መንገድ የአፍሪካ ማዕከል የመሆን ግብን ያሳካል"" ብለዋል በመግለጫው ላይ። የተደረሰውን ስምምነት ተፈጻሚ የሚያደርግ ከሁለቱ ኩባንያዎች የተወጣጣ ቡድን መቋቋሙም በአየር መንገዱ መግለጫ ላይ ተመልክቷል። ቦይንግ ስምምነቱን በተመለከተ እስካሁን ያለው ነገር የለም። የኢትዮጵያ አየር መንገድ የኢትዮጵያ አየር መንገድ በፍጥነት እያደጉ ካሉ አየር መንገዶች መካከል አንዱ ነው። ባለፉት ሰባት ዓመታት ዓመታዊ እድገቱ 25 በመቶ እንደነበረ ከአየር መንገዱ የተገኘው መረጃ ያመላክታል። በቅርቡም አየር መንገዱ ባጓጓዘው የመንገደኞች ብዛት ከምርጥ 200 አየር መንገዶች 20ኛ ደረጃ ላይ መቀመጡን ዓለም አቀፍ የትራንስፖርት ማኅበር አስታውቆ ነበር። የኢትዮጵያ አየር መንገድ ይህንን ደረጃ ያገኘው ከ16 ሚሊዮን በላይ መንገደኞች በማጓጓዝ ነው። የዩናይትድ አረብ ኤምሬትሱ፤ ኤምሬትስ አየር መንገድ ከ78 ሚሊዮን በላይ መንገደኞችን በማጓጓዝ አንደኛ ደረጃ ላይ ተቀምጧል። በሁለተኛ ደረጃ የተቀመጠው የአየርላንዱ ራይንኤይር 64 ሚሊዮን ገደማ መንገደኞችን አጓጉዟል። የኢትዮጵያ አየር መንገድ በአምስት አህጉራት በመቶዎች የሚቆጠሩ መዳረሻዎች ያሉት አየር መንገዱ 130 አውሮፕላኖች አሉት። ከእነዚህም መካከል እጅግ ዘመናዊ የሚባሉትን 16 ኤይርባስ ኤ350-900 እና 19- ቦይንግ ቢ787-8 ይጨምራል። ቦይንግ የአሜሪካው ቦይንግ የዓለማችን ቀዳሚ ኤሮስፔስ ኩባንያ እና የንግድ አውሮፕላኖች አምራች ኩባንያ ነው። በ150 አገራት ደንበኞች አሉኝ የሚለው ቦይንግ፤ ከመንገደኞች አውሮፕላኖች በተጨማሪ፣ የጦር አውሮፕላኖችን፣ ሳተላይቶችን፣ ጦር መሳሪያዎችን፣ የመከላከያ ሥርዓቶችን እና የኮሚዩኒኬሽን ሥርዓቶችን ያመርታል።"	https://www.bbc.com/amharic/news-58398822
sports	ተአምረኛው ሜሲ በ 1000ኛ ጨዋታው ላይ ለአገሩ ግብ አስቆጠረ	ሜሲ የሁለት ግዜ የአለም ዋንጫ ሻምፒዮን የሆነችው አገሩ አርጀንቲና አውትራሊያን በመርታት ወደ ሩብ ፍጻሜ ባለፈችበት ብሎም ለእርሱ 1000 ኛ ጨዋታው ላይ ግብ በማስቆጠር ታሪክ ሰርቷል። ለፓሪስ ሴንት ጀርመን የሚጫወተው ሜሲ አስደናቂ አጨራረስ በማሳየት በመጀመሪያው ግማሽ ሰአት ጭንቀት ውስጥ ገብተው የነበሩትን የአገሩን ደጋፊዎች ያስፈነጠዘ ግብ አስቆጥሯል። ግቡ ለሜሲ 789ኛ ሲሆን ከዚህ ውስጥም 94ቱን ለአርጀንቲና ነበር ያስቆጠራቸው። ሜሲ በኳታሩ የአለም ዋንጫም የከፍተኛ ግብ አስቆጣሪነቱን ቦታ ለመጋራት ያስቻለውን ግብ ነበር ያስቆጠረው። አውስትራሊያ በመጀመሪየው 35 ደቂቃ አርጀንቲናን ብታርበደብድም በመጨረሻ የጨዋታ የበላይነት ተወስዶባታል። ስታዲየሙም ሜሲ ኳስ በመታ ቁጥር በጉጉት ይንቀጠቀጥ ነበር። ተአምረኛው ሜሲ የምንግዜም ምርጡ ተጫዋች መባሉን በማስመስከር በአገሩ ማሊያ ታጅቦ አስደናቂ ጎል አስቆጥሯል።	https://www.bbc.com/amharic/articles/c72q040q43no
sports	የኢትዮጵያ ፕሪሚዬር ሊግ በሳተላይት ቴሌቪዥን መተላለፉ ምን ለውጥ አመጣ?	"የኢትዮጵያ ፕሪሚዬር ሊግ እንደ አዲስ ተዋቅሮ መካሄድ ከጀመረ ሃያ አምስተኛ የውድድር ዘመኑን ይዟል። በዲኤስ ቲቪ መተላለፍ የጀመረው ደግሞ ባለፈው የውድድር ዘመን ነው። 25ኛው ቤትኪንግ የኢትዮጵያ ፕሪሚዬር ሊግ የመጀመሪያ ሳምንት ጨዋታዎች ከጥቅምት 8/2014 ዓ.ም ጀምሮ ተካሂደዋል። የሳተላይት ማሰራጫው በበርካታ የአፍሪካ አገራት ይሠራል። ይህ ደግሞ የኢትዮጵያ ፕሪሚዬር ሊግን ዲኤስ ቲቪ የተሰኘው የሳተላይት ማሰራጫ በሚሠራባቸው ቦታዎች ሆነው መከታተል ያስችላል። ከዚህ ቀደም ፕሪሚዬር ሊጉ የተለያዩ  እንከኖች ተስተውለውበታል። ከእነዚህም መካከል የተጫዋቾችና ደጋፊዎች ሥነ ምግባር፤ የዳኞች እና ሊጉን የሚያስተዳድረው አካል ብቃትን መጥቀስ ይቻላል። እነዚህን እንከኖች የተሸከመው የኢትዮጵያ ፕሪሚዬር ሊግ ከቅርብ ጊዜ ወዲህ በተለየ መልኩ መነቃቃት አሳይቷል። ለዚህ ምክንያቱ የዲ ኤስ ቲቪ ሽፋን ማግኘቱ ይሆን? ፍሬው አስራት በኢትዮጵያ ፕሪሚዬር ሊግ ሹር ኩባንያ የሕክምና መኮንን [ሜዲካል ኦፊሰር] ሆኖ ያገልግላል። አልፎም ለተለያዩ የመገናኛ  ብዙኃን ስለኢትዮጵያ እግር ኳስ በመፃፍ ይታወቃል። ""ያው የሐዋሳ ልጅ እንደመሆኔ በእግር ኳስ ፍቅር የወድቅኩት ሐዋሳ ከነማን ከዚያም እነ ደቡብ ፖሊስ፣ ሲዳማ ቡና እንዲሁም ሌሎች ቡድኖችን በመመልከት ነው"" የሚለው ፍሬው ሊጉ ሰፊ ሽፋን በማግኘቱ ደስተኛ ነው። ""ያለፉትን 23 ዓመታት ዲኤስ ቲቪ ከመምጣቱ በፊት ያለውንና አሁን እየተመለከትነው ያለውን ብታነፃፅር ገና በሁለት ዓመት ያየነው ልዩነት የሰማይና የምድር ነው"" ይላል። ""ተጫዋቾቻችን ይታያሉ"" ፍሬው ሊጉ በአህጉር አቀፍ የሳተላይት ቴሌቪዥን አማካኝነት ሽፋን ማግኘቱ ዋነኛው ጥቅሙ ተደራሽነት ቢሆንም ከዚህ የዘለለ ብዙ አዎንታዊ ጎኖች አሉት ይላል። ""ያው ኢትዮጵያዊያን ኳስ እንወዳለን። ወደ ሜዳ ስንገባ ትንሽና ትልቅ ጨዋታ አንልም። ድጋፋችን የተለየ ቀለም ያለውና ውብ ነው። ሴቶች ወደ ሜዳ ይመጣሉ፤ ሕፃናት ይገባሉ። ዲኤስ ቲቪ ይህን ማሳየት ችሏል። ሌሎች አፍሪካ አገራት 'ኢትዮጵያውያን ለካ ኳስ ይወዳሉ' እንዲሉ ያደርጋል። ""ምንም እንኳ ያለፈው ዓመት ጨዋታ በዝግ ስታድየም ቢደረግም ዘንድሮ ግን የስታድየሙ አንድ አራተኛ መያዝ የሚችለውን ያህል ተመልካች እንዲገባ መደረጉ በጣም መልካም ነው።"" ፍሬው፤ አንዱ ፕሪሚዬር ሊጉ ሽፋን ማግኘቱ ጥቅሙ ተጫዋቾች የውጭ ዕድል እንዲያገኙ ማስቻል ነው ብሏል። ""ኢትዮጵያውያን ተጫዋቾች ከአገራቸው ውጭ አይጫወቱም ተብለው ይታማሉ። ነገር ግን አሁን ተጫዋቾች ራሳቸውን ማሳየት ስለሚችሉ የተሻለ ሊግ ያላቸው ክለቦችና ተጫዋች መልማዮች የኛን ልጆች ማየት ይችላሉ። ለምሳሌ አምና የሊጉ ከፍተኛ ግብ አግቢ የነበረው አቡበከር ናስር እንዴት በደቡበና ሰሜን አፍሪካ ሊግ ክለቦች ዓይን መግባት እንደቻለ በክረምቱ ሰምተናል።"" አምና ከፋሲል ከነማ ጋር ዋንጫ ማንሳት የቻለው ሙጂብ ቃሲም ዘንድሮ ለአልጄሪያው ጄኤስ ካቢሌ ለመጫወት ወደ አልጄርስ ማቅናቱም የሚዘነጋ አይደለም። የኢትዮጵያ እግር ኳስ ፌዴሬሽን ዋና ፀሐፊ ባሕሩ ጥላሁንም የቴሌቪዥን ሽፋኑ ""እግር ኳሱን እንድንሸጥ ያግዘናል"" ይላሉ። ""ተጫዋቾች እንዲነቃቁ ያደርጋል። እግር ኳሳችንን መከታተል የሚፈልጉ ሰዎች አሁን በቴሌቪዥን መከታተል ይችላሉ። አልፎም ተጨዋቾቻችንን አይተው ማስፈረም ለሚፈልጉ የተንቀሳቃሽ ምስል ይኖራል።"" የገንዘብ ጥቅም በኢትዮጵያ ፕሪሚዬር ሊግ የሚሳተፉ ክለቦች ከዲኤስ ቲቪ 'የብሮድካስትና የታይትል ኔም' በተሰኘ ማዕቀፍ የገንዘብ ጥቅም ያገኛሉ። ለዚህም ነው ዋና ሥራ ፀሐፊው ""ክለቦቻችን ምንም ገቢ ካለማግኘት ገቢ ወደ ማግኘት ተሸጋግረዋል"" የሚሉት። ነገር ግን ከዚህም አልፎ አሁን በቴሌቪዥን መታየት መቻላቸው አቅም ያላቸው ድርጅቶች ክለቦቹን 'ስፖንሰር' [የማስታወቂያ ስምምነት] እንዲያደርጉ ምክንያት ይሆናል ይላል ፍሬው በበኩሉ። ""ዓለም አቀፍም ሆኑ አገራዊ ድርጅቶች ከክለቦች ጋር የስፖንሰርሺፕ ስምምነት በመግባት አብረው መሥራት ይችላሉ። ማሊያ ላይ ድርጅታቸውን በማስታዋወቅ ሰፊ ሽፋን ሲያገኙ፤ ተያይዞ ደግሞ ክለቦች የገንዘብ ጥቅም ያገኛሉ።"" ምንም እንኳ በጣም ጥቂት ቢሆኑም የተወሰኑ የኢትዮጵያ ፕሪሚዬር ሊግ ክለቦች ከቅርብ ጊዜያት ወዲህ ከድርጅቶች ጋር የማስታወቂያ ውል እየገቡ መሆኑን መስማት ጀምረናል። ከሰሞኑ ኢትዮጵያ ቡና የስፖርት ውርርድ ኩባንያ ከሆነው ቤቲካ ጋር የአምስት ዓመታት 'የስፖንሰርሺፕ' ስምምነት መፈራረሙ ይታወሳል። ፍሬው ""ክለቦች በቴሌቪዥን መታየታቸው የአጨዋወት ስታይላቸውንና የክለብ አደረጃጀታቸውን ወደ ፕሮፌሽናል ደረጃ ለማሳደግ ጥረት እንዲያደርጉ ይገፋፋል"" ብሎ ያምናል። የሳተላይት ማሰራጫ ጣቢያው በተለያዩ ጊዜያት ለአሠልጣኞችና ለምክትሎቻቸው እንዲሁም ለዳኞች የተለያዩ ሥልጠናዎች በመስጠት ላይ እንደሆነ ፍሬው ይጠቁማል። ""ከዚህ ባሻገር እንደሚታወቀው የኢትዮጵያ ክለቦች እንደ ቢዝነስ ተቋም አይንቀሳቀሱም ነበር። ከመንግሥት ብር ይወስዳሉ። እሱን ይጠቀማሉ። በቃ። አሁን ግን ገቢ ማስገባት ጀምረዋል። ይህ የሆነው በቴሌቪዥን በመታየታቸው ነው።"" ፍሬው አክሎ፣ የሊግ አክሲዮን ማኅበሩ ቀስ በቀስ እንደ ደቡብ አፍሪካ ፒኤስኤል፤ እንደ ታንዛኒያው ፉትቦል ቦርድ እንዲያድግ ያደርገዋል ይላል። የሥነ ምግባር ጉዳይ የኢትዮጵያ ፕሪሚዬር ሊግን ወደኋላ ጎትቶታል ተብሎው ከሚታሰቡ ችግሮች መካከል የተጫዋቾችና ደጋፊዎች ሥነ-ምግባር ጉዳይ አንዱ እንደሆነ ይታመናል። በተለይ ሊጉ የሳተላይት ቴሌቪዥን ስርጭት ሽፋን ከማግኘቱ በፊት ባሉት ዓመታት የዳኛ ውሳኔን ባለማክበር እስከ አካላዊ ጥቃት የደረሰ ግጭት መመልከት የተለመደ ሆኖ ነበር። ለመሆኑ ፕሪሚዬር ሊጉ የቴሌቪዥን ስርጭት ማግኘቱ ይህንን ችግር ይቀርፈዋል? ከዚህ በፊት ጥፋት ሲጠፋ የፕሪሚዬር ሊጉ አስተዳዳሪ የነበረው እግር ኳስ ፌዴሬሽን ቅጣት የሚያስተላልፈው ከጨዋታ ኮሚሽነሮች በሚያገኘው መረጃ መሠረት እንደነበር ፍሬው ያስታውሳል። ""አሁን ግን ከጨዋታ ኮሚሽነሮች በተጨማሪ የተንቀሳቃሽ ምስል አለ። እንደቀድሞው ጥፋት አጥፍተህ ኮሚሽነሩ የኔ አካባቢ ሰው ነው፤ አሊያም በገንዘብ አልፈዋለሁ የምትልበት ጊዜ አይደለም አሁን። ሊግ ኮሚቴው ከኮሚሽነሮች ምስክርነት በተጨማሪ የተንቀሰቃሽ ምስል ተመልክቶ ስለሚወስን የዲሲፕሊን ጉዳይ ለውጥ አለው።"" ነገር ግን ይላል ፍሬው "". . .አፋችንን ሞልተን በጣም ቀንሷል ማለት አንችልም። ምክንያቱም ዲስኤ ቲቪ አምና ነው የመጣው። አምና ደግሞ ደጋፊዎች አልነበሩም። ቢኖሩም በጣት የሚቆጠሩ ነበሩ። ዘንድሮ ወደ 7 ሺህ አድጓል። ደጋፊዎች ሙሉ በሙሉ ወደ ሜዳ ሲመለሱ የዲሲፕሊኑም ጉዳይ ሊመለስ ይችላል የሚል ስጋት ይኖራል።"" ፕሪሚዬር ሊጉን የሚያስተዳደረው ሊግ ኩባንያ ደጋፊዎች ብሔር ተኮርና ፖለቲካ ነክ የሆኑ ጉዳዮችን ወደ ስታድዬም ይዘው እንዳይመጡ የሚደነግግ ሕግ አውጥቷል። ይህ ድንጋጌ ደጋፊዎቹ ወደ ሜዳ ሲመለሱ መሰል ድርጊቶችን እንዳይፈጽሙ፤ ከፈጸሙም የተንቀሳቃሽ ምስሎችን ተመልክቶ አጥፊዎች ላይ ቅጣት ለመጣል እንዲችል ያግዛል ይላል ፍሬው። አቶ ባሕሩ ""ስሜታዊነት ካሜራ ስላለ ላይቆም ይችላሉ"" ይላሉ። ""የሚከታተልህ ሕዝብ እንዳለ ስታስብ ስሜታዊነትን ልትቀንስ ትችላለህ እንጂ ያን ያህል የጎላ የዲሲፕሊን ለውጥ ይመጣል ብዬ አላስብም።"" ቢሆንም ጨዋታዎች በቴሌቪዥን መስኮት መተላለፋቸው፣ የተወሰነ አዎንታዊ ተፅዕኖ ሊያሳድሩ እንደሚችሉ ግን ያምናሉ። የሳር ርዝመት ጉዳይ የመጀመሪያው ሳምንት የኢትዮጵያ ፕሪሚዬር ሊግ ከሐዋሳ ዩኒቨርሲቲ ስታድየም መተላለፍ ሲጀምር ከተስተዋሉ ጉዳዮች አንዱ የሜዳው ሳር ርዝመት ነው። የተወሰኑ የሜዳው ክፍሎች ሳር እጅግ ከመርዘሙ የተነሳ የተጫዋቾችን ጫማ እስከመሸፈን ደርሷል። ይህ ጤናማ ነው? እንደ አገር የተጀመሩ ስታድየሞችን የመጨረስ እንዲሁም የሜዳ አጠባበቅ ትልቅ ድክመት አለ ይላል ፍሬው። ""ኢትዮጵያ በተለያዩ ቦታዎች ትላልቅ ስታድየሞችን ገንብታለች። ነገር ግን አልጨረሰቻቸውም። ለምሳሌ ሐዋሳ ውስጥ 50 ሺህ ሰው መያዝ የሚችለው ስታድየም አልተጠናቀቀም። ሌሎችም ቦታዎች እንዲሁ ነው"" በማለት ክልሎችም ይሁኑ ክለቦች የተሻለ ሜዳ ማቅረብ ስላልቻሉ ሊግ ኩባንያው ፊቱን ወደ ዩኒቨርሲቲዎች ለማዞር መገደዱን ይጠቅሳሉ። ""የክልል መንግሥታት ከሚያቀርቡት ስታድየም በተለየ ዩኒቨርሲቲዎች የተሻለ መሠረተ ልማት ዝርጋታ አላቸው። ለዚህ ነው ኩባንያው ፊቱን ወደዚህ ያዞረው።"" የፌዴሬሽኑ ዋና ሥራ ፀሐፊ አቶ ባሕሩ እንደ አገር ደረጃ የሚያሟላ ሜዳ አለመኖሩ በጣም ያሳዝናል ይላሉ። ""እንደሚታወቀው እግር ኳስ ፌዴሬሽን ሜዳ የለውም። አብዛኞቹ ሜዳዎች የክልሎች ናቸው። እኛ ሙያዊ እገዛ ከማድረግ በዘለለ የተለየ ነገር ማድረግ አንችልም። የክልል መንግሥታት ይህንን ለመቅረፍ መጣር አለባቸው፤ እኛም እገዛ ማድረግ ፍላጎታችንም ግዴታችንም ነው።"" መሻሻል የሚገባቸው የዳኝነት ውሳኔ አሁንም ችግሮች ቢስተዋሉበትም ከአምናው ግን ተሻሽሏል የሚለው ፍሬው፣ በተጨማሪም ""በሰዓት የመገኘት፣ ማሊያቸው ላይ ስማቸውን በትክክል መፃፍ የመሳሰሉ የፕሮፌሽናሊዝም ችግሮች አሉ። ነገር ግን ከአምና ዘንድሮ ይሻላል። ከዘንድሮ ደግሞ ቀጣዩ ዓመት ይሻላል ብዬ አምናለሁ። የብሮድካስት ዕድሉ ይህን ያሻሽላል የሚል እምነት አለኝ።"" እግር ኳስ ፌዴሬሽኑና ሊግ ኩባንያው ዳኞች ስህተታቸውን በምስል እንዲያዩና እንዲያርሙ በማድረጋቸው የተወሰነ ለውጥ አለ በማለትም ""ከጨዋታ ውጭ ያልሆኑ ኳሶችን ይሽራሉ። ጥፋት ተፈፅሞ አልተፈፀመመም ይላሉ። ይህን ሁሉ የምታየው በመልሶ ምልከታ ነው።"" . . . ጨዋታዎች በቴሌቪዥን እየተላለፉ መሆናቸው ዳኞች ራሳቸውን ብቁ አድርገው እንዲገኙ ያደርጋል የሚል ዕምነት ያለው ፍሬው ""ብዙ ነገር በጊዜ ሂደት የበለጠ ይስተካከላል የሚል እምነት አለኝ። ከአራትና አምስት ዓመታት በኋላ ደግሞ 'ቪኤአር' [በቪዲዮ የታገዘ ዳንነትን] መጠቀም እንችል ይሆናል።"""	https://www.bbc.com/amharic/news-59020257
politics	የደቡብ ክልል ፍጻሜ እየተቃረበ ይሆን?	በደቡብ ብሔሮች፣ብሔረሰቦችና ሕዝቦች ክልል ስር የሆኑ እና ራሳቸውን የቻሉ ክልሎች ሆነው ለመደራጀት የተለያዩ ጥያቄዎች ሲያቀርቡ የነበሩ ዞኖችን እና ልዩ ወረዳዎች በተለያዩ ክልሎች ስር ለመደራጀት የሚያስችላቸውን ውሳኔ በምክር ቤቶቻቸው አማካኝነት እያሳለፉ ነው። ከ50 በላይ ብሔር ብሔረሰቦችን የያዘው የደቡብ ብሔሮች፣ብሔረሰቦችና ሕዝቦች ክልል ከአገሪቱ ትልቅ ከሚባሉት ክልሎች መካከል አንዱ ሆኖ ቆይቷል። ከ25 ዓመታት በፊት አሁን በሥራ ላይ ያለው ቋንቋን እና ማንነትን መሠረት ያደረገው ፌደራላዊ አወቃቀር ተግባራዊ  በተደረገበት ጊዜ በአምስት ክልሎች ተዋቅረው የነበሩ ክልሎችን በማዋሃድ በተፈጠረው የደቡብ ክልል ራስን የማስተዳደር ጥያቄ በተደጋጋሚ ሲነሳ ነበር። ኤርትራን ጨምሮ በ14 ክፍላተ አገራት ተዋቅራ የነበረችው ኢትዮጵያ ኢህአዴግ ሥልጣን ጨብጦ የሽግግር መንግሥት ሲቋቋም፣ ኤርትራ ሳትካተት ቋንቋና ማንነትን መሰረት ባደረገ አዲስ የክልል አወቃቀር ተግበራዊ ሆነ። በዚህም አከላለል አዲስ አበባን ጨምሮ በመላዋ አገሪቱ 14 ክልሎች የተዋቀሩ ቢሆንም፣ በሂደት አሁን የደቡብ ኢትዮጵያ ብሔር፣ብሔረሰቦችና ሕዝቦች ክልል የተባለው በቦታው አልነበረም። ከዚያ ይልቅ ግን የክልል መዋቀሩ ተግባራዊ ከሆነ ከሁለት ዓመት በኋላ አምስት ክልሎች ተዋህደው የደቡብ ክልል እንዲመሰረት ተደረገ። በወቅቱ ሁሉም ክልሎች ስያሜያቸው በቁጥር የነበረ ሲሆን በዚህም ክልል 7 ጉራጌ፣ ከምባታ፣ ሃዲያ፣ የም፣ ሐላባና ስልጤን፤ ክልል 8 ሲዳማን፣ ጌዲኦን፣ አማሮን እና ቡርጂን የያዙ ነበሩ። በተጨማሪም ክልል 9 ወላይታ፣ጋሞ ጎፋ፣ ዳውሮ እና ሌሎችንም የያዘ፤ ክልል 10 ደግሞ ደቡብ ኦሞ ውስጥ ያሉ ሕዝቦችን እንዲሁም ክልል 11 ደግሞ ከኦሞ ወንዝ ባሻገር ያሉትን ሕዝቦች የያዙ ራሳቸውን የቻሉ ክልሎች ነበሩ። ነገር ግን በወቅቱ ተቃውሞን ባስነሳ ሁኔታ በተሰጠ ውሳኔ ከሌሎች ክልሎች በተለየ ሁኔታ 56 የሚደርሱ ብሔር፣ ብሔረሰቦች እና ሕዝቦችን በማዋሃድ ትልቁ የደቡብ ክልል እንዲመሰረት ተደርጓል። በተለይ የጠቅላይ ሚኒስትር ዐቢይ መንግሥት ወደ ሥልጣን መምጣቱን ተከትሎ በደቡብ ክልል በተናጠል ክልል ሆኖ የመውጣት ጥያቄ በክልሉ ካሉ ሁሉም ዞኖች የቀረበ ዋነኛ ጉዳይ ነበር። በተለይም አለመረጋጋት ብሎም ለሰው ሕይወት መጥፋትና ለንብረት ውድመት የሆኑ ጥያቄዎች በሲዳማ እና በወላይታ ውስጥ ተስተውለው ነበር። በተለይ የሲዳማ ጥያቄ እየተጠናከረ በመምጣቱ የተነሳ በምርጫ ቦርድ አስተባባሪነት ሕዝበ ውሳኔ ተደርጎ በክልልነት በመደራጀት ከደቡብ ክልል የወጣ የመጀመሪያው ዞን በመሆን 10ኛው የአገሪቱ ክልል ለመሆን ቻለ። በማስከተልም የደቡብ ክልል ባዘጋጀው መዋቅር አማካይነት የምዕራብ ኦሞ፣ የቤንች ሸኮ፣ የከፋ፣ የዳውሮ፣ የሸካ ዞኖች እና የኮንታ ልዩ ወረዳ በአንድ ላይ ተጣምረው የደቡብ ምዕራብ ኢትዮጵያን ክልል ለመመስረት ባለፈው ዓመት ከተደረገው ምርጫ ጎን ለጎን በተካሄደ ሕዝበ ውሳኔ 11ኛው ክልል የደቡብ ምዕራብ ኢትዮጵያ ክልል ከዚያው ከደቡብ ክልል ወጣ። ከዚህም በኋላ ቢሆን በቀሩት የክልሉ ዞኖችና ልዩ ወረዳዎች ውስጥ በጥምረት አልያም በተናጠል ክልል የመሆን ጥያቄዎች የደቡብ ክልል ዋነኛው ጉዳይ ሆኖ ቆይቷል። የሲዳማንና የደቡብ ምዕራብ ኢትዮጵያ ክልሎችን ራሳቸውን ችለው እንዲዋቀሩ ያመቻቸው የደቡብ ክልል መስተዳደር የቀረቡ ጥያቄዎችን መሠረት አድርጎ ምላሽ ለመስጠት እየሞከረ ነው። በየአካባቢው የቀረቡ ክልል የመሆን ፍላጎቶችን በተናጠል ለመመለስ ከተሞከረ አሁን አገሪቱ ካሏት ክልሎች የበለጡ ክልሎች ከተቀረው የደቡብ ክልል ሊወጡ ይችላሉ። በአሁኑ ሰዓትም ተጎራባችና በአኗኗርና በባህል ተቀራራቢ የሆኑ ዞኖችና ልዩ ወረዳዎችን በማጣመር ተጨማሪ ክልሎችን ለማደራጀት እየተሰራ ይገኛል። በዚህም መሠረት የወላይታ፣ የጋሞ፣ የካፋ፣ የጌዲኦ፣ የኮንሶ እና የደቡብ ኦሞ ዞኖች በተጨማሪም የአማሮ፣ የደራሼ፣ የአሌ፣ የቡርጂ እና የባስኬቶ ልዩ ወረዳዎች በአንድ ክልል ስር ለመሆን በምክር ቤቶቻቸው አማካይነት ውሳኔ አሳልፈዋል። ከዚህ ባሻገር ደግሞ በአንድ ክልል ስር እንዲወቀሩ ሀሳብ የቀረበላቸው የሃድያ፣ የከንባታ፣ የሀላባ፣ የስልጤ፣ የጉራጌ ዞኖች እና ዬም ልዩ ወረዳ ሲሆኑ፣ እስካሁን ድረስ ከጉራጌ እና ከስልጤ ዞን ምክር ቤቶች በስተቀር የሌሎቹ ምክር ቤቶች ሀሳቡን መቀበላቸውን አሳውቀዋል። የደቡብ ክልል መስተዳደር ይህ አዲሱ የክልሉ አወቃቀር “የሕዝቡን የቆየ አብሮነት፣ ወንድማማችነት፣ መተሳሰብ ብሎም ሌሎች ማህበራዊ መስተጋብሮችን በማይጎዳ መልኩ ተፈጻሚ እንዲሆን ፍላጎት መኖሩን” መረዳቱን ገልጾ፣ አዲሱ የክልል አደረጃጀት ውጤታማ እንዲሆን ከፌደራል መንግሥት ጋር በመሆን አስፈላጊውን ድጋፍ ያደርጋል ብሏል። ይህ ሀሳብ ግን አሁንም የራሳቸውን የተናጠል ክልል ለመመስረት በሚፈልጉ ወገኖች ተቃውሞ እየገጠመው ቢሆንም የዞኖቹ እና የልዩ ወረዳዎቹ ምክር ቤቶች በአዲስ ክልል ስር የመደረጀቱን ዕቅድ እየደገፉት ነው። የጉራጌ እና የስልጤ ዞኖች ራሳቸውን ችለው በክልል እንዲዋቀሩ በተደጋጋሚ ጥያቄ ሲያቀርቡ የነበረ ሲሆን አሁንም በዚሁ ውሳኔያቸው የሚገፉ ከሆነ የደቡብ ክልል ያቀደው አደረጃጀት እንቅፋት ይገጥመዋል። ነገር ግን የተቀረውን የደቡብ ክልል በሁለት ክልሎች የማወቀሩ ዕቅድ በአብዛኞቹ ዞኖችና ልዩ ወረዳዎች ምክር ቤቶች ተቀባይነትን አግኝቷል። አዲሱን አደረጃጀት ለማስፈጸም እየሰራ ያለው የደቡብ ክልል መስተዳደር እስካሁን በአዲሶቹ የክልል አወቃቀር ስር ለመታቀፍ የወሰኑት ዞኖች እና ልዩ ወረዳዎች ምክር ቤቶች ውሳኔያቸውን “በሳል” ሲል አድናቆቱን ገልጿል። ይህ ዕቅድ ሙሉ ለሙሉ ተቀባይነትን አግኝቶ ተግባራዊ የሚሆን ከሆነ በአወቃቀሩ ከሌሎች የአገሪቱ ክልሎች የተለየ የሆነው እና በአስተዳደር መዋቅር እንዲሁም በማንነት ጥያቄዎች ሲናጥ የቆየው የደቡብ ኢትዮጵያ ብሔር፣ ብሔረሰቦችና ሕዝቦች ክልል ፍጻሜው ይሆናል። የደቡብ ክልልም ሲቀርቡለት የነበሩትን ራስን በራስ የማስተዳደር ፍላጎትን ምላሽ ለመስጠት “የአደረጃጀት ጥያቄዎች በሕዝቦች መካከል ያለውን ብዝሃነት በማይጎዳ መልኩ እንዲከናወን ሲሰራ መቆየቱን” ጠቅሷል። በዚህም ቀድመው የራሳቸውን ክልል ከመሰረቱት የሲዳማ እና የደቡብ ምዕራብ ኢትዮጵያ ክልሎች ውጪ ያሉት የክልሉ ዞኖች እና ስድስት ልዩ ወረዳዎች ለሁለት ተከፍለው አዲስ ክልል በመመስረት የኢትዮጵያ 12ኛ እና 13ኛ ክልሎች ይሆናሉ።	https://www.bbc.com/amharic/articles/c04k1p7024ro
health	የ90 ዓመቷ አዛውንት በሁለት ዓይነት የኮቪድ ዝርያዎች ሞቱ	"የ90 ዓመቷ አዛውንት በተለያዩ የኮሮና ዝርያዎች ሕይወታቸው ካለፈ በኋላ ሰዎች በሁለት ዓይነት የኮቪድ-19 ተኅዋሲዎች ምክንያት ሊሞቱ እንደሚችሉ ሳይንቲስቶች እያስጠነቀቁ ነው። የዕድሜ ባለፀጋዋ አልፋና ደልታ በተሰኙ ምንጫቸው ከደቡብ አፍሪካ ዩናይትድ ኪንግደም በሆኑ ዝርያዎች ምክንያት ነው የሞቱት። ክትባት የወሰዱት የ90 ዓመቷ አዛውንት ባለፈው መጋቢት ነው ቤልጂዬም ውስጥ ሕይወታቸው ያለፈው። ዶክተሮቿ እንደሚጠረጠሩት ሴትዬዋ ተኅዋሲዎቹን ያገኙት ከሁለት የተለያዩ ሰዎች ነው። ተመራማሪዎች እንደሚሉት ምንም እንኳ ይህ የመጀመሪያው የተመዘገበ ክስተት ቢሆንም በሌሎች ቦታዎችም ብቅ ብቅ እያለ ነው። የአውሮፓ ክሊኒካል ማይክሮባዮሎጂና ተላላፊ በሽታዎች ኮንግረስ ዘንድሮው በሚያደርገው ስብሰባ ላይ ጉዳዩን አንስቶ እየተወያየ  ነው። ባለፈው ጥር ብራዚል ውስጥ ሁለት ሰዎች በሁለት የተለያዩ የኮቪድ-19 ዝርያዎች መያዛቸውን ይፋ አድርገው ነበር። በሌላ በኩል የፓርቹጋል ተመራማሪዎች አንድ የ17 ዓመት ታዳጊ ከአንድ የኮቪድ ዝርያ እያገገመ በሌላ ዓይነት ኮቪድ ዝርያ መያዙን ተናግረው ነበር። በሁለቱ በጣም አሳሳቢ በሚባሉት የኮሮና ዝርያዎች የተያዙት አዛውንት ሆስፒታል ከገቡ በኋላ ከፍተኛ የመተንፈሻ አካላት ችግር እንደተስተዋለባቸው ተነግሯል። የቤልጂዬሙ ኦኤልቪ ሆስፒታል ዋና ተመራማሪዋ ዶክተር አን ቫንኪርበርገን ሁለቱ ዝርያዎች ሴትዬዋ በታመሙ ወቅት ቤልጂዬም ገብተው ነበር ይላሉ። ""ብቻቸውን ነበር የሚኖሩት። ነገር ግን በርካታ ሰዎች ሊያግዟቸው ይመጡ ነበር"" ብለዋል ዶክተሯ። የሁለቱ ዝርያዎች መደባለቅ ሴትዬዋ በፍጥነት ጤናቸው እንዲቃወስ ያድርግ አያድርግ ገና ጥናት ያሻዋል ይላሉ ዶክተር አን። ቫይረሶች ከሰው ሰው ሲዛመቱ ዝግመተ ለውጣቸው ይቀያየራል። ይህም አዲስ ዓይነት ዝርያ ይፈጥራል። ኮቪድም ይህን ዝግመተ ለውጥ ተከትሎ ቅርፁን እየቀያየረ በአዲስ ዝርያ እየመጣ ነው። አንዳንዶቹ ዝርያዎች የሰውነት መከላከል አቅምንና ክትባትን መገዳደር ጀምረዋል። በአሁኑ ወቅት ዩናይትድ ኪንግደም ውስጥ በፍጥነት እየተዛመተ ያለው ደልታ የተሰኘው ዝርያ ነው። ነገር ግን ተመራማሪዎች አሁን በመሰጠት ላይ ያሉ ክትባቶች እኒህን ዝርያዎች የመከላከል አቅማቸው አስተማማኝ ነው ይላሉ። ሳይንቲስቶች አሁንም ኮቪድን በመከላከል የተሻለ አቅም ያለው ክትባት ለማምረት ደፋ ቀና እያሉ ነው።"	https://www.bbc.com/amharic/news-57794897
sports	ዓለም በጉጉት እየጠበቀው ያለው ወሳኙ የእንግሊዝ እና ፈረንሳይ ጨዋታ	በኳታሩ የዓለም ዋንጫ ውድድር በጉጉት ከሚጠበቁ ጨዋታዎች መካከል ቀዳሚ ሊሆን የሚችለው የእንግሊዝ እና የፈረንሳይ ወሳኝ ፍልሚያ ዛሬ ቅዳሜ ምሽት አራት ሰዓት ላይ በአል ባይት ስታዲየም ይደረጋል። ከዚህ ቀደም ብሎ 12 ሰዓት ላይ በአል ቱማማ ስታዲየም አፍሪካዊቷ ሞሮኮ ከፖርቱጋል ጋር የሚያደርጉት ጨዋታ የእንግሊዝን እና የፈረንሳይን ያህል ባይሆንም የሚጠበቅ ነው። ምንም እንኳን በዚህ ጨዋታ ፖርቱጋል በአሸናፊነት ወደ ቀጣዩ ዙር ታልፋለች የሚለው ግምት የበርካቶች ቢሆንም፣ ብዙ ያልተጠበቁ ክስተቶችን እያስተናገደ ባለው የዓለም ዋንጫ ምን ሊከሰት እንደሚችል በጉጉት እየተጠበቀ ነው። የዛሬ ምሽቱ የፈረንሳይና የእንግሊዝ ተጠባቂ ጨዋታ ለእንግሊዙ አሰልጣኝ ጋሪዝ ሳውዝጌት እስካሁን ካደረጋቸው ጨዋታዎች ሁሉ ከባዱ እና የሚፈተንበት ይሆናል እየተባለ ነው። የቀደመው የዓለም ዋንጫ አሸናፊ እና በዚህ ውድድርም ብቃታቸውን ካሳዩ ቡድኖች መካከል አንዱ የሆነውን የፈረንሳይን ቡድን ለማሸነፍ ከባድ ኃላፊነት ከፊቱ ተደቅኗል። በፈረንሳይና በእንግሊዝ መካከል የሚደረገው ጨዋታ በመላው ዓለም የእግር ኳስ አፍቃሪዎች በጉጉት ከመጠበቁ ባሻገር ታሪካዊም ነው። የሁለቱ አገራት ብሔራዊ ቡድኖች በተለያዩ የእግር ኳስ ውድድሮች ላይ ተሳታፊ የነበሩ ሲሆን ከዓለም ዋንጫ ውጪ በጥሎ ማለፍ ግጥሚያ ሲገኛኙ ለመጀመሪያ ጊዜ ነው። በዓለም ዋንጫም ከአውሮፓውያኑ 1982 ወዲህ በጥሎ ማለፍ ውድደር የሚገናኙት አሁን ነው። በዚህ ውድድር እስካሁን እንግሊዝ 12 ግቦችን ስታስቆጥር ፈረንሳይ ደግሞ 9 አስመዝግባለች። የዛሬው ሁለቱ ቡድኖች ጨዋታ እንደቀደሙት የጥሎ ማለፍ ፉክክሮች ሁሉ ወደ ፍጹም ቅጣት ምት መለያ ይሸጋገራል ወይስ በመደበኛው ሰዓት ይጠናቀቃል? ሁሉም በጉጉት የሚጠበቀው ነው። ሁለቱ አሠልጣኞችና ቡድናቸው ይህንን ወሳኝ ደግሞም ከባድ ጨዋታ በድል ለመወጣት መዘጋጀታቸውን ይናገራሉ። የእግሊዙ አሠልጣኝ ሳውዝጌት ቡድኑ በቀድሞው የዓለም ዋንጫ እና የአውሮፓ ዋንጫ ወቅት የገጠማቸውን ሽንፈት እንደ ትምህርት በመያዝ በዚህ ጨዋታ አሸናፊ ለመሆን መዘጋጀቱን ገልጿል። “ከልምድ አኳያ እነዚያ ታላላቅ ግጥሚያዎች ለቡድናችን ጠቃሚ የመነሻ ነጥቦች ናቸው” ብሏል ሳውዝጌት። “ከፈረንሳይ ጋር ለምናደርገው ግጥሚያ ከሁሉ የበለጠ አቅማችንን እንድንጠቀም በማድረግ እንድንዘጋጅ ያደረጉ የቀደሙ ሽንፈቶች አሉን። በዚህም ወደ ቀጣይ ዙር ለማለፍ ተዘጋጅተናል።” በፈረንሳይ በኩልም ይህንን ወሳኝ ጨዋታ ለማሸነፍ ጉጉቱ ከፍተኛ ነው። የእንግሊዝ ቡድን ደካማ ጎን ምን እንደሆነ የተጠየቀው ዴሾ፣ “ሁሉም ቡድን ጠንካራ ጎኖች እንጂ የበዛ ድክመት አይኖራቸውም። ነገር ግን ብዙ ጠንካራ ያልሆኑባቸው ነጥቦች ይኖራሉ። በመጨረሻ ግን መለየት ያለብን አንድን ቡድን ልናጠቃው የምንችልበትን ጎኑን ነው” በማለት የእንግሊዝ ቡድን በመልሶ ማጥቃት ግብ በማስቆጠር በኩል ጠንካራ መሆናቸውን መስክሯል። ፈረንሳይ አንድ አንድ ቢጫ ካርድ ያለባቸውን ተከላካዩን ዩሌስ ኩንዴን እና የመሃል መስመር ተጫወቹን አውሬሊን ሹሜኒን የምታሰልፍ ይሆንል። በዚህ ጨዋታ ድል ከቀናትና ተጫዋቾቹ ተጨማሪ ቢጫ ካርድ ካዩ በቀታይ ጨዋታ የቡድኗ ጥንካሬ ሊሳሳ ይችላል የሚል ስጋት አለ። ነገር ግን አሳልጣኝ ዲዲዬ ዱሾ እንደሚለው ቢጫ ካርድን በመፍራት ተጫዋቾቻቸው ለቡድናቸው አሸናፊነት ሊያደርጉት ከሚችሉት አስተዋጽኦ እንዲቆጠቡ አይፈልግም። “በሙሉ አቅማቸው በመጫወት ያቻሉትን ሁሉ ያደርጋሉ” በማለት የተጫዋቾቹ ዋነኛ ግብ እንግሊዝን በማሸነፍ ወደ ግማሽ ፍጻሜ ማለፍ መሆኑን አመለክቷል። ከዚህ ውድድር በኋላ የፈረንሳይን ብሔራዊ ቡድን ለማሠልጣን የገባው ኮንትራት የሚያበቃው ዴሾ፣ ቡድኑ “በጣም የተረጋጋ” መሆኑን ገልጿል። “ዋናው ትኩረታችንን የምናደርገው በእያንዳንዱ ግጥሚያ ላይ ነው። ምክንያቱም ስለቀጣዩ በማሰብ እራስን ጭንቀትና ጫና ውስጥ መክተት ምንም ውጤት የለመውም” በማለት የቡድኑ ሙሉ ትኩረት በዛሬው ጨዋታ ላይ ነው ብሏል። ትናንት አርብ ምሽት ለዋንጫው ስትጠበቅ የነበረችው ብራዚል በመደበኛው ሰዓት ከክሮሺያ ጋር አንድ አቻ በመለያየታቸው በመለያ ምቶች 4 ለ 2 ተሸንፋ ከውድድሩ ተሰናብታለች። እንዲሁም ከባድ ከተባሉት ጨዋታዎች መካከል የሚመደበው የአርጀንቲና እና የኔዘርላንድስ ግጥሚያ ከፍተኛ ፉክክር ታይቶበት መደበኛው ሰዓት ሁለት አቻ በሆነ ውጤት በመጠናቀቁ፣ በመለያ ምቶች አርጀንቲና 4 ለ 3 አሸንፋለች። በዚህም በቀጣይ የግማሽ ፍጻሜ ክሮሺያ እና አርጀንቲና የሚገጥሙ ሲሆን፣ ዛሬ የሚደረጉት ጨዋታዎች አሸናፊዎችም ለዋንጫ ለመቅረብ ከቀናት በኋላ ይፋለማሉ።	https://www.bbc.com/amharic/articles/c3g4lrz5ggko
business	ለዓመታት የጠፋው የግብጽ ታሪካዊ ቅርስ ሲጋራ ካርቶን ውስጥ ተገኘ	ግብጽ ለዓመታት ጠፍቶብኛል ብላ ስታፈላልገው የነበረው ታሪካዊ ቅርስ ስኮትላንድ አበርዲን ውስጥ በሲጋራ ካርቶን ተጠቅልሎ ተገኝቷል። የቅርሱ መገኘትም ታላቁ ፒራሚድ ወደነበረበት የቀድሞ ውበቱ እንዲመለስ ያደርገዋል ተብሏል። የጠፋው ቅርስ ሊገኝ የቻለው አበርዲን ዩኒቨርሲቲ ያሉትን ንብረቶች በሚያጣራበት ወቅት መሆኑ ተገልጿል። 5 ሺ ዓመታትን እንዳስቆጠረ የተነገረለት ቅርስ ከእንጨት የተሰራ ሲሆን በአሁኑ ሰአት ተሰባብሮ ነው የተገኘው። ነገር ግን አሁንም እጅግ ወሳኝ ግኝት እንደሆን ተገልጿል። ከእንጨት የተሰራው ቅርስ ታላቁ ፒራሚድ በሚገነባበት ወቅት ጥቅም ላይ እንደዋለ እምነት ያለ ሲሆን በአውሮፓውያኑ 1946 ለአበርደን ዩኒቨርሲቲ በስጦታ መልክ ተበርክቶ ነበር። ነገር ግን ከዛን ጊዜ በኋላ ቅርሱ የት እንደሚገኝ ማወቅ ሳይቻል ቀርቷል። ቅርሱን ያገኘችው ባለሙያ አቢር ኤልዳኒ ስትሆን በዩኒቨርሲቲው ከሚገኙ ቅርሶች መካከል የእሲያ ቅርሶችን ለመቁጠርና ለማስተካከል ሙከራ በምታደርግበት ወቅት ነው ያገኘችው። አቢር ትውልዷ ከግብጽ የሆነች ተመራማሪ ስትሆን ላለፉት 10 ዓመታት በግብጽ ካይሮ ሙዚየም ውስጥ ሰርታለች። '' ቅርሱን ካገኘሁት በኋላ የግብጽ ቅርሶች የሚመዘገቡቡት መዝገብ ላይ ሄጄ ቁጥሩን ሳስተያየው ወዲያው አወቅኩ። ሰዎች ለማስተካከል በሚሞክሩበት ወቅት ተቀላቅሎ እንደጠፋ ገባኝ'' ብላለች። '' እኔ አርኪዮሎጂ ባለሙያ ነኝ፤ ለበርካታ ዓመታት ግብጽ ውስጥ ቁፋሮ ሳደርግ ኖሬያለው። እንዲህ አይነት ትልቅ ትርጉም ያለው ቅርስ በሰሜን ምስራቃዊ ስኮትላንድ አገኛለው ብዬ ግን አስቤ አላውቅም ነበር'' ስትል በግርምት ተናግራለች። ''ምናልባት ትንሽ እንጨት ሊመስል ይችላል፤ ተሰባብሮም ሊሆን ይችላል። ነገር ግን በጣም ወሳኝ ግኝት ነው። ከታላቁ ፒራሚድ ውስጥ ከወጡ ጥቂት ነገሮች መካከል አንዱ ይህ ቅርስ ነው'' ''በሲጋራ ካርቶን ውስጥ ሳገኘው በጣም ነው የተገረምኩት'' ብላለች። በሲጋራ ካርቶን ውስጥ ተጠቅልሎ የተገኘው ታሪካዊ ቅርስ በተደረገለት ምርመራ ምናልባት ከክርስቶስ ልደት በፊት ከ3341 እስከ 3094 ባሉት ዓመታት ጥቅም ላይ ሳይውል እንዳልቀረ ተገምቷል።	https://www.bbc.com/amharic/news-55328980
politics	መቋጫ ያላገኘው በመተከል ዞን የሚፈጸመው ጥቃትና የነዋሪዎች ስጋት	"በቤኒሻንጉል ጉሙዝ ክልል መተከል ዞን ከአንድ ዓመት በላይ በዘለቀ ተከታታይ ጥቃት የበርካታ ሰዎች ህይወት ሲያልፍ በርካቶች ደግሞ ለጉዳት መዳረጋቸ በተለያዩ ጊዜያት ተዘግቧል። በዚህም ሳቢያ የሚፈጠረውን የጸጥታ ችግር ለማስቆም የመከላከያ ሠራዊት እና የፌደራል ፖሊስን ያካተተ ኮማንድ ፖስት በስፍራው ከተቋቋመ ወራት ተቆጥረዋል። ነገር ግን በአካባቢው ባሉ ነዋሪዎች ላይ የሚፈጸመው ጥቃት አሁንም እንደቀጠለ ነው። ከአንድ ወር በፊት ከቡለን ወረዳ ወደ ቻግኒ ይጓዝ በነበረ የሕዝብ ትራንስፖርት ላይ በተፈጸመ ጥቃት ከ50 በላይ ሰዎች መገደላቸው የሚታወስ ነው። በወቅቱ ከግድያው ካመለጡት ውስን ሰዎች መካከል የቡለን ወረዳ ነዋሪ የሆነው ወጣት በጥቃቱ ቆስሎ በሕይወት መትረፍ መቻሉን ለቢቢሲ ተናግሯል። ወጣቱ ተኩሱ ሲከፈት ቆስሎ ሲወድቅ ሌሎች ሰዎች ተመትተው እላዩ ላይ በመውደቃቸው ገዳዮቹ እንደሞተ አስበው ሲሄዱ ከጥቃቱ ከተረፉ ሌሎች ሰዎች ጋር ወደ ጫካ በመግባት እንዳመለጠ ይገልጻል። ከቡለን ወደ ቻግኒ ይጓዝ የነበረው ይህ ተሽከርካሪ፣ ዕለቱ የገበያ ቀን ስለነበር በርካታ ሰዎችን ጭኖ እንደነበር የሚያስታውሰው ወጣቱ፣ ቂዶ የምትባል ሰፈር ሲደርሱ ጫካ ውስጥ ተደብቀው በነበሩ ታጣቂዎች ጥቃቱ ተፈጸመባቸው። ""ተኩስ ከፈቱብን፣ ከዚያም ሹፌሩ መኪናውን አቆመው። ሁሉም መጥተው ብዙዎቹን ተሳፋሪዎች ገደሏቸው። እኔ ላይ አስከሬን ተጭኖኝ ስለነበር ቆስዬ ለመትረፍ ቻልኩ"" በማለት የነበረውን ሁኔታ ያስታውሳል። እነዚህ ጩቤ፣ ክላሽንኮቭ እና ቀስት ይዘው ነበር ያላቸው ከ20 እስከ 30 የሚሆኑት ጥቃት አድራⶄች አካባቢውን ለቀው መሄዳቸውን በመግለጽ ""ብዙም ጉዳት ያልደረሰብን ሰዎች እንደምንም ብለን ከአካባቢው አመለጥን"" ብሏል። የክልሉ ባለስልጣናት ይህን አይነቱን ተደጋጋሚ ጥቃት የሚያደርሱ አካላትን ""አማጺያን፣ የህወሓት ተላላኪ እና ከኦነግ-ሸኔ ጋር ያበሩ"" የሚሉ ጥቅል ስሞችን ይሰጧቸዋል። ነገር ግን እስካሁን ለእነዚህ ጥቃቶች በይፋ ወጥቶ ኃላፊነት የወሰደም ሆነ አላማውን የገለጸ አካል የለም። ተደጋጋሚ ጥቃት በሚያጋጥመው በመተከል ዞን በቡለን ወረዳ ተወልዶ ያደገው አሁንም እዚያው የሚኖረው አቶ አበበ (ለደኅንነቱ ሲባል ስሙ የተቀየረ) በአካባቢው ከሌላ ቦታ መጥቶ ጥቃቱን የሚፈጽም ""አማጺ የሚባል ቡድን የለም"" ይላል። ጨምሮም ""አብረውን የሚኖሩ ፖሊሶች፣ ታጣቂዎችና የጥበቃ ሠራተኞች ናቸው ይህንን ጉዳት የሚያደርሱት"" የሚለው አቶ አበበ በቅርቡ አንዝባ ጉና በሚበላው ቀበሌ ውስጥ የተፈጸመውን ጥቃት እንደማሳያ ያነሳዋል። ""በወቅቱ ጥቃቱን አድርሰው ከተያዙት ሰዎች መካከል አንዱ የወረዳው ምክትል አስተዳዳሪ ሆኖ ተገኝቷል። ራሱም አምስት ሰዎች መግደሉንም አምኗል"" በማለት የአካባቢው አመራር የግጭቱ ተሳታፊ መሆኑን ያስረዳል። ባለፈው ሳምንት የአካባቢውን ጸጥታ ለመጠበቅ የተቋቋመው ኮማንድ ፖስት ያለፉት አራት ወራት ሥራውን በገመገመበት ጊዜ በመተከል ዞን ለተከሰተው ሞትና መፈናቀል ምክንያት የሆኑ 284 ታጣቂዎች መደምሰሳቸው ተገልጿል። በተጨማሪም በአካባቢው በተከታታይ ከተፈጸሙት ጥቃቶች ጋር በተያያዘ ተሳትፎ ነበራቸው የተባሉ 66 በተለያየ አመራር ደረጃ ላይ በነበሩ ኃላፊዎች ላይ ፖለቲካዊ እርምጃ መወሰዱ ተነግሯል። አማጺ ቡድን የሚባል የለም የሚለው አቶ አበበ ግን ""ኮማንድ ፖስቱ ራሱ የችግሩ አካል ነው"" ይላል። በማስረጃነት የሚያቀርበው ደግሞ ጉብላክ ከተባለው ቦታ ላይ የተከሰተውን ጥቃት ነው። መንገዱ ሽፍቶች እንዳሉና አስተማማኝ ስላልሆነ ወደዚያ እንደማይሄድ አሽከርካሪው ፈቃደኛ እንዳልነበረና የኮማንድ ፖስቱ አባላት በአጀብ እንደሚሸኟቸውና የተወሰነ መንገድ አብረዋቸው እንደተጓዙ አበበ ይናገራል። ""ነገር ግን በፓትሮል ሸኝተዋቸው የሆነ ቦታ ተመለሱ፤ እነሱ ከተመለሱበት ቦታ 300 ሜትር አለፍ ብሎ ደግሞ መኪናው በሽፍቶች እንዲቆም ተደርጎ በተሳፋሪዎች ላይ እርምጃ ተወስዶባቸዋል"" ይላል። ባለፈው ወደ ቻግኒ ሲጓዝ ጥቃት የደረሰበት ተሽከርካሪም ሹፌሩ አልሄድም ቢልም ""አንተ ራስህ ችግር ፈጣሪ ነህ ተብሎ በወረዳው ፖሊስ ተገዶ ነው የሄደው"" በማለትም ያክላል። የአካባቢው አመራር ውስጥ ያሉና ሌሎች ሰዎች በነዋሪው መካከል ጥርጣሬና ስጋት የሚፈጥሩ ወሬዎችን በሚያሰራጩበት ወቅት ጥቃቶች እንደሚፈጸሙና እንደሚባባሱ አቶ አበበ ከዚህ በፊት ያጋጠሙ ክስተቶችን በማስታወስ ይናገራሉ። በቤኒሻንጉል ጉሙዝ ክልል በተለይ በመተከል ዞን እየተፈጸሙ ካሉ ጥቃቶች ጋር በተያያዘ በአካባቢው ያሉ የመስዳደር አካላት ላይ ከነዋሪዎች የተሰነዘረውን ክስ በተመለከተ ቢቢሲ ምላሽ ለማግኘት አቶ መለሰ በየነ የቤኒሻንጉል ጉሙዝ የመንግሥት ኮሙኒኬሽን ጽህፈት ቤት ኃላፊን ጠይቆ ነበር። ኃላፊው በሰጡት ምላሽ ""ማንኛውም አመራር በዚህ ቀውስ ውስጥ ተሳትፎ ካለው ጥያቄ የሚያነሱት ነዋሪዎች መረጃ ሰጥተውን እርምጃ እንወስዳለን። እስካሁንም እየወሰድን ነው"" በማለት፤ ከዚሁ ጋር በተያያዘ በአመራርና በጸጥታ አካላት ላይ ኃላፊነታቸውን በአግባቡ ባለመወጣት ፖለቲካዊ ርምጃና ለሕግ ተጠያቂ እንዲሆኑ መደረጉን ገልጸዋል። በአንጻሩ ኮማንድ ፖስቱ ችግሩ ሲፈጠር ኃላፊነታቸውን በአግባቡ አልተወጡም ያላቸውን 67 የቤኒሻንጉል ጉሙዝ የፖሊስ አባላትን መያዙን አስታውቋል። በአካባቢው በሚፈጸሙ ጥቃቶች በሰዎች ላይ የሞትና የአካል ጉዳት ከመድረሱ ባሻገር በሺዎች የሚቆጠሩት ለመፈናቀል ተዳርገዋል። በዚህም በመተከል ዞን ቢያንስ 22 ሺህ በላይ ነዋሪዎች ከቀያቸው መፈናቀላቸውን የኮማንድ ፖስቱ ባለፈው ሳምንት ባደረገው ግምገማ ላይ ተገልጿል። የኮምዩኒኬሽን ኃላፊው አቶ መለሰ በየነ እንዳረረጋገጡት በርካታ ሰዎች ከቀያቸው ተፈናቅለዋል፤ ""እነዚህን ተፈናቃዮች በክልሉ አደጋ መከላከልና በሰላም ሚንስትር አማካኝነት ሰብዓዊ እርዳታ እንዲያገኙ እየተደረገ ነው"" በማለት በቀጣይም ወደቀያቸው እንዲመለሱ ለማድረግ ጥረት እየተደረገ መሆኑን ተናግረዋል። በተጨማሪም ምክትል ርዕሰ መስተዳድር አቶ ጌታሁን አብዲሳን ጠቅሶ በፌስቡክ ገጹ ላይ እንዳሰፈረው በመተከል ዞን ""ከጥፋት ቡድኑ ጋር በቀጥታም ሆነ በተዘዋዋሪ በተሳተፉ አካላት ላይ የሚወሰደው እርምጃ ተጠናክሮ ይቀጥላል"" ማለታቸውን ተዘግቧል። አቶ ጌታሁን ጨምረውም በዞኑ በተደጋጋሚ ከሚከሰቱ ጥቃቶች ጋር በቀጥታም ሆነ በተዘዋዋሪ ግንኙነት አላቸው በተባሉ አመራሮች፣ የጸጥታ አካላትና የተለያዩ ግለሰቦች ላይ ፓለቲካዊና ህጋዊ እርምጃ እየተወሰደ መሆኑን መናገራቸውን ገልጿል። ይህ ክስተት ያሳሰበው የቤኒሻንጉል ክልልን ብቻ ሳይሆን በተፈጸሙ ጥቃቶች ኢላማ ተደርገዋል ባላቸው የክልሉ ተወላጆች ሳቢያ የአማራ ክልልም የፌደራል መንግሥቱም ሆነ የቤኒሻንጉል ጉሙዝ ክልል ጥቃቶቹን ለማስቆምና የዜጎችን ደኅንንት እንዲያስጠብቁ ሲጠይቅ ቆይቷል። በቅርቡ የተፈጸሙ ጥቃቶችን ተከትሎ የአማራ እና የቤኒሻንጉል ጉሙዝ ክልሎች ባወጧቸው መግለጫዎች ውዝግብ ውስጥ ገብተው እንደነበር ይታወሳል። በምዕራብ ኢትዮጵያ በሚገኘው የቤኒሻንጉል ጉሙዝ ክልል ያለው የመተከል ዞን ውስጥ በታጣቂዎች እየተፈጸመ ያለው ጥቃት ወራትን አስቆጥሮ፤ አሁንም ድረስ በተለያዩ ጊዜያት በሚፈጸሙ ጥቃቶች በርካታ ሰላማዊ ሰዎች ተገድለዋል። ከአማራ ክልል ጋር የሚዋሰነውና በሰባት ወረዳዎች በተዋቀረው የመተከል ዞን የተለያዩ ብሔረሰቦች ይኖራሉ። በዋናነት የጉሙዝ፣ የሽናሻ፣ የአማራ፣ የአገው፣ የኦሮሞና የበርታ ብሔሮች ይገኙበታል። በተለያዩ ጊዜያት የሚፈጸሙ ጥቃቶች ማንነትን የለየና በተወሰኑት ላይ ያነጣጠረ መሆኑን ቢቢሲ ያናጋረቸው ነዋሪዎችና ከዚህ በፊት የወጡ ዘገባዎች ያመለክታሉ።"	https://www.bbc.com/amharic/news-55301531
politics	የእስራኤል ሚኒስትር የተባበሩት አረብ ኤምሬትስ ጉብኝት ታሪካዊ ነው ተባለ	"የእስራኤል ሚኒስትር በተባበሩት አረብ ኤምሬትስ የሚያደርጉት ታሪካዊ ጉብኝት የሁለቱን አገራት ጥብቅ ግንኙነት አመላካች መሆኑ ተገለፀ። የእስራኤል የውጭ ጉዳይ ሚኒስትር ያር ላፒድ  ማክሰኞ ዕለት የተባበሩት አረብ ኤምሬትስን ምድር ሲረግጡ ለአገራችውና ለአረቡ ዓለም ታሪካዊ አጋጣሚ ይሆናል ተባለ። ላፒድ ከ9 ወራት በፊት እስራኤል፣ የተባበሩት አረብ ኤምሬትስ እና ባህሬን ግንኙነታቸውን ለማጠናከር ከተስማሙ በኋላ በባህረ ሰላጤ አገራት ይፋዊ ጉብኝት በማድረግ የመጀመሪያው የእስራኤል ሚኒስተር ይሆናሉ። በሁለቱ ቀናት ጉብኝትም  ሚኒስትር ላፒድ፤ ከዩኤኢ አቻቸው ሸክ አብዱላህ ቢን ዛይድ አል ናህያን ጋር ይገናኛሉ። የእስራኤል ኤምባሲንና የቁንስላ ጽ/ቤት በአቡዳቢና በዱባይ መርቀው ይከፍታሉ። የሚኒስትሩ ጉብኝት ከእስራኤልና ጋዛ ግጭት በኋላ በሁለቱም ወገን የተደረገ የመጀመሪያው ይፋዊ ግንኙነት በመሆኑ ወሳኝ መሆኑ ተነግሯል። እንደ ተባበሩት መንግሥታት ከሆነ ግንቦት ወር ላይ በተፈጠረ ግጭት በጋዛ ቢያንስ 256 ሰዎች ሲገደሉ፤ በእስራኤል ደግሞ 13 ሰዎች ተገድለዋል። አሁን ለተጀመረው የአገራቱ ግንኙነት የ11 ቀናቱ ግጭት የመጀመሪያው ፈተና ነበር። በተለይም የተባበሩት አረብ ኤሚሬቶች አመራር ስምምነቱን እስራኤል ፍልስጤማውያን በከፍተኛ ሁኔታ የተቃወሙትንና የዌስት ባንክን ክፍሎች ለመያዝ ያቀደችውን ዕቅድ ለመግታት እንደ አንድ አጋጣሚ ተጠቅመውበታል፡፡ እስራኤልና ፍልስጤም ወደ ግጭት ሲያመሩ ዩኤኢ በምስራቅ እየሩሳሌም የሚኖሩ የአይሁድ ሰፋሪዎችን እስራኤል ፍልስጥኤማዊያንን ማስወጣቷን አውግዛለች። በእስራኤልና በፍልስጤም ውጥረቶች እንዲባባሱ የሚያደርጉ ምክንያቶችን እስራኤል እንድታረግብም አሳስባ ነበር። ነገር ግን በግጭቱ ወቅት እስራኤል በጋዛ ላይ በሺዎች የሚቆጠሩ ሮኬቶችን ስታዘንብ ዩኤኢ የአይሁድ መንግሥት ላይ ጫና ለማሳደር ያደረገችው ዲፕሎማሲያዊ ድጋፍ እምብዛም ነበር። አሁን ላይ ከአንባገነኗ ዩኤኢ ጋር ስላለው ፖለቲካዊ ጉዳይ የሕዝቡን ስሜት መለካት አስቸጋሪ ቢሆንም የእስራኤልን ድርጊት የሚያወግዝና ለፍልስጤማዊያን ድጋፍ የሚያሳዩ መልዕክቶች በማህበራዊ ሚዲያ እየተጋሩ ነው። ተቀማጭነቱን ዱባይ ያደረገው የፖለቲካ ተመራማሪ አብዱልክሃላቅ አብዱላህ  የሚኒስትር ላፒድ ታሪካዊ ጉብኝቱ  ሁለቱ አገራት ያጋጠማቸውን ፈተና በደንብ እንደተቋቋሙ የሚያሳይ ነው ብለዋል። ""የሁለትዮሽ ግንኙነቱ የመጀመሪያውን ፈተና አልፏል፤ ይህም እንደማይቀለበስ ያሳያል"" ብለዋል የፖለቲካ ተመራማሪው። ተማራማሪው  ዩኤኢ ሁለት መንገዶችን እየተከተለች መሆኑን ጠቅሰው፤ አንደኛው ሁኔታውን ወደ ቀድሞው መመለስ ሲሆን ሁለተኛው ደግሞ ፍልስጤማዊያን የራሳቸውን መንግሥት የመመስረት መብትን መደገፍ  መሆኑን ተናግረዋል።"	https://www.bbc.com/amharic/news-57648417
health	ሊባኖስ፡ የቤይሩት ፍንዳታን ተከትሎ በርካታ የህክምና ማዕከላት ጥቅም አልባ ሆነዋል	ባለፈው ሳምንት በቤይሩት ከፍተኛ የሚባለውን ፍንዳታ ተከትሎ የጤና ማዕከላት ከጥቅም ውጭ ሆነዋል ተብሏል። የአለም ጤና ድርጅት በከተማዋ አደረግኩት ባለው ግምገማ ከ55ቱ ውስጥ ግማሹ ጥቅም አልባ መሆናቸውን ተረድቷል። ትልልቅ የሚባሉ ሶስት ሆስፒታሎች የተዘጉ ሲሆን ተጨማሪ ሌሎች ሶስት ሆስፒታሎች ደግሞ የሰራተኞቻቸውን ቁጥር ቀንሰዋል። የድርጅቱ አሰሳ እንደጠቆመው በጤና ማዕከላቱ ውስጥም የኮሮናቫይረስን ለመግታት የወጡ መመሪያዎች ተግባራዊ እየሆኑ አይደለም። ቤይሩትን ባንቀጠቀጣት በዚህ ፍንዳታ 200 ዜጎቿን ያጣች ሲሆን 6 ሺህ ያህል ደግሞ መጎዳታቸውንም የከተማዋ አስተዳዳሪ ማርዋን አቡድ አስታውቀዋል። ለፍንዳታው ምክንያት ደግሞ በስፋት ለግብርና ማዳበሪያነት የሚውለው የአሞኒየም ናይትሬት ኬሚካል በወደብ አካባቢ ደህንነቱ ባልተጠበቀ ሁኔታ በመቀመጡ ነው። ከፍተኛ ክምችት የተባለው ይህ ኬሚካል ወደ 2 ሺህ 700 ቶንም ይመዝናል። ፍንዳታው ሳምንቱን በትናንትናው ዕለት የደፈነ ሲሆን ይህን ያህል ተቀጣጣይ ኬሚካል ደህንነቱ ባልተጠበቀ ሁኔታ በወደብ ላይ መቀመጡ ቁጣን ቀስቅሷል። ይህ የገነፈለው ቁጣም የሊባኖስ መሪን ከስልጣናቸው እንዲለቁ አድርጓቸዋል። የሆስፒታሎቹ ሁኔታ እንዴት ነው? በምስራቅ ሜድትራንያን የአለም ጤና ድርጅት ቅርንጫፍ ዳይሬክተር ዶክተር ብሬናንን በቤይሩት የሚገኙ 55 ዋነኛ የጤና ማዕከላትን ሁኔታ ገምግመዋል። ከነዚህም ውስጥ ግማሹ ጥቅም አልባ የሆኑ ሲሆን በዚህም ምክንያት በአገሪቷ 500 ለህሙማን የሚሆኑ አልጋዎችን እጥረት አስከትሏል። ሆስፒታሎቹ በፍንዳታው በተጎዱ ሰዎች በመጨናነቃቸው ሌሎች ህመምተኞችን ማከም አልቻሉም ብለዋል። የአለም ጤና ድርጅትም የተዘጉት ሆስፒታሎችና ክሊኒኮችን መክፈትና አገልግሎት እንዲሰጡ ማስቻል ቅድሚያ የሚሰጠው ስራ መሆን እንዳለበት እያሳሰበ ነው። ድርጅቱ የተለያዩ የህክምና ቁሳቁሶች ለሚያስፈልጋቸው የጤና ማዕከላትም እያሰራጨ ይገኛል። የኮሮናቫይረስ በከፍተኛ ሁኔታ እየጨመረ ባለባት ሊባኖስ የጤና ማዕከላቱ ከጥቅም ውጭ መሆን ራስ ምታት ሆኖባታል። በቫይረሱ 7 ሺህ 121 ሰዎች መያዛቸው የተረጋገጠ ሲሆን 87 ሰዎችም ህይወታቸው ማለፉን ከጤና ሚኒስቴር የተገኘው መረጃ ያስረዳል። ሊባኖስ የኮሮናቫይረስ ወረርሽኝን ለመግታት እያደረገች የነበረውን ጥረት ያመሰገኑት ዶክተር ብሬናን ፍንዳታውን ተከትሎ በቫይረሱ የሚያዙ ሰዎች መጨመሩ ስጋት አጥሏል ብለዋል። አገሪቷም ከፍተኛ የሚባለውን ቁጥር የመዘገበችው በዚህ ሳምንት ሲሆን ዳይሬክተሩ ከፍተኛ ጥንቃቄና ቁጥጥር እንደሚያስፈልግም አሳሳስበዋል። ፍንዳታው ከፍተኛ ጉዳት ያስከተለባት ቤይሩት ታሪካዊ ቦታዎችን ጨምሮ በመቶዎች የሚቆጠሩ ህንፃዎች ፈራርሰዋል። ከተማዋን የጦር አውድማ አስመስለዋታል።	https://www.bbc.com/amharic/news-53761492
health	የሰሞኑ ጉንፋን መሰል ህመም የኮሮናቫይረስ ሊሆን ስለሚችል ምርመራ ማድረግ እንደሚገባ ተመከረ	"በኢትዮጵያ አዲስ የኮሮናቫይረስ ማዕበል በመከሰቱ ሰሞኑን የተስተዋለው ጉንፋን መሰል ህመም የሚያሳው ምልክት ከኮሮናቫይረስ ጋር ተመሳሳይ በመሆኑ ህመሙ ያላባቸው ሰዎች ምርመራ እንዲያደርጉ የሕብረተሰብ ጤና ኢንስቲትዩት መከረ። ከዚሁ ጋር ተያይዞም ባለፉት ሳምንታት በኢትዮጵያ ውስጥ የታየው በኮቪድ-19 የሚያዙ ሰዎች ቁጥር መጨመር በአገሪቱ አዲስ የወረርሽኙ ማዕበል መከሰቱን እንደሚያሳይ ተቋሙ ገልጿል። ሰሞኑን የተከሰተውን 'ጉንፋን መሰል' ወረርሽኝን በማስመልከት መግለጫ ያወጣው ተቋሙ እንዳለው በአገሪቱ የተለያዩ አካባቢዎች ባለፉት ሁለት ሳምንታት ውስጥ በኮቪድ-19 የተያዙ ሰዎች ቁጥር በከፍተኛ ሁኔታ ጨምሯል። ይህንንም ተከትሎ የኢትዮጵያ የሕብረተሰብ ጤና ኢንስቲትዩት በአዲስ አበባ በተለያዩ ተቋማት ውስጥ ባደረገው የመስክ ቅኝትና  የናሙናዎች ምርመራ ከ59 እስከ 86 በመቶው ላይ ኮቪድ-19 እንደተገኘባቸው አመልክቷል። ጨምሮም በአንድ ሳምንት ጊዜ ውስጥ በጤና ተቋማት የኮሮናቫይረስ ምርመራ ካደረጉ 55 ሺህ 562 ሰዎች ውስጥ 25 ሺህ 191 ያህሉ ላይ  ቫይረሱ እንደተገኘባቸው መረጋገጡን ገልጿል። እንዲሁም በመላው አገሪቱ ከታኅሣሥ 15 እስከ 21/2014 ዓ.ም ድረስ ባሉት ሰባት ቀናት ውስጥ የኮቪድ ምልክት ታይቶባቸው ምርመራ ካደረጉ 83 ሺህ 237 ሰዎች ውስጥ 29 ሺህ 279 ሰዎች በቫይረሱ ተይዘው ተገኝተዋል። ይህም በኢትዮጵያ ውስጥ ካለፉት ሁለት ሳምንታት ወዲህ ያለው በኮቪድ-19 የሚያዙ ሰዎች ቁጥር ምጣኔ ተከታታይ ጭማሪ አሳይቷል። በዚህም መሠረት ከሁለት ሳምንት በፊት የነበረው የ5 በመቶ ምጣኔ ከፍተኛ ጭማሪ አሳይቶ ሐሙስ (ታኅሣሥ 21/2014 ዓ.ም) ላይ ወደ 36 በመቶ ከፍ ማለቱን ተቋሙ አመልክቷል። በዚህም ሳቢያ የኢትዮጵያ ሕብረተሰብ ጤና ኢንስቲትዩት እንዳለው እየታየ ያለው የወረርሽኙ መስፋፋት በአገሪቱ አዲስ የኮቪድ-19 ማዕበል መከሰቱን እንደሚያመለክት ገልጿል። ተቋሙ ጨምሮም ሰሞኑን ከሚስተዋለው ""ጉንፋን መሰል"" ህመም ጋር የሚታዩት ምልክቶች ከኮቪድ-19 ምልክቶች ጋር ተመሳሳይ በመሆናቸው ሳይዘናጉ አስፈላጊውን ጥንቃቄ በማድረግ መመርመር እንደሚገባ መክሯል። በአሁኑ ወቅት የኮሮናቫይረስ ስርጭት በዓለም ዙሪያ በአሳሳቢ ሁኔታ እየጨመረ በመሆኑ ይህ ክስተት ኢትዮጵያ ውስጥም መስተዋሉን በመግለጽ ምልክቶች የታዩባቸው ሰዎች ምርመራ እንዲያደርጉ መክሯል። የተቀረው ሕብረተሰብም የኮሮናቫይረስ መከላከያ መንገዶችን በአግባቡ ተግባራዊ በማድረግ እራሱንና ሌሎችን ከወረርሽኑ እንዲጠብቅ መክሯል። የኮሮናቫይረስ በኢትዮጵያ መኖሩ ከታወቀበት ጊዜ ጀምሮ አስከ ሐሙስ ታኅሣሥ 21/2014 ዓ.ም ድረስ ከ4 ሚሊዮን በላይ ሰዎች ተመርምረው ከ415 ሺህ በላይ ሰዎች ቫይረሱ የተገኘባቸው ሲሆን፣ 6 ሺህ 926 ደግሞ ከወረርሽኙ ጋር በተያያዘ ህይወታቸውን አጥተዋል። በሽታውን ለመከላከል የሚረዳው ክትባት በአገሪቱ መሰጠት ከጀመረበት ጊዜ አንስቶ 10 ሚሊዮን የሚጠጉ ሰዎች የተከተቡ ሲሆን፣ ኢትዮጵያ ካላት አጠቃላይ ሕዝብ አንጻር ይህ አሃዝ ዝቅተኛ እንደሆነ ይነገራል። የበሽታውን መስፋፋት ለመቆጣጠር የተለመዱትን የመከላከያ ዘዴዎች በአግባቡ ዘወትር ተግባራዊ ማድረግ አስፈላጊ መሆኑን ባለሙያዎች እየመከሩ ሲሆን ክትባት መውሰድም እንደሚገባ ያሳስባሉ።"	https://www.bbc.com/amharic/news-59840260
health	ለሁለተኛ ጊዜ በኮቪድ-19 የተያዘው ከመጀመሪያው በባሰ በጠና ታመመ	አሜሪካ ውስጥ ለሁለተኛ ጊዜ በኮሮናቫይረስ የተያዘው ሰው፤ ከመጀመሪያው በባሰ ሁኔታ በጠና መታመሙን ሐኪሞች ተናገሩ። የ25 ዓመቱ ግለሰብ ከሳምባው በቂ ኦክስጅን ወደ ሰውነቱ መዘዋወር ስላልቻለ ሆስፒታል ገብቷል። በድጋሚ በቫይረሱ የመያዝ እድል አነስተኛ ሲሆን፤ ግለሰቡም እያገገመ ይገኛል። የኔቫዳ ነዋሪ የሆነው ግለሰብ በተለየ ሁኔታ ለኮቪድ-19 ተጋላጭ የሚያደርገው ህመም ወይም በሽታ የመቋቋም ኃይል ውስንንነት የለበትም። ግለሰቡ ከመጋቢት እስከ ሰኔ ድረስ ያሳየው የበሽታው ምልክቶች ቀጣዮቹ ናቸው፦ ሳይንቲስቶች እንደሚሉት ግለሰቡ ሁለት ጊዜ በቫይረሱ ተይዟል። መጀመሪያ የያዘው ቫይረስ ተደብቆ በድጋሚ አላገረሸበትም። የሁለቱ ቫይረሶች የዘረ መል ቅንጣት የተለያየ ነው። በኔቫዳ ዩኒቨርስቲ መመህር የሆኑት ዶ/ር ማርክ ፓንዶሪ “ቀደም ያለ ኢንፌክሽን ለሁለተኛ ጊዜ በበሽታው ከመያዝ እንደማያድን ግኝታችን ይጠቁማል። ለሁለተኛ ጊዜ በቫይረሱ የመያዝ እድል መኖሩ በሽታን ስለመከላከል አቅም ያለንን አመለካከት ይለውጣል” ብለዋል። ከበሽታው ያገገሙ ሰዎች የአፍና አፍንጫ መሸፈኛ ማድረግ፣ እጃቸውን አዘውትረው መታጠብ እና አካላዊ ርቀት መጠበቅ እንዳለባቸውም ዶክተሩ መክረዋል። ሁሉም ሰው በሽታውን የመከላከል አቅም ያዳብራል? መጠነኛ ምልክት ያሳዩ ሰዎች በሽታውን መከላከል ይችላሉ? በሽታውን የመከላከል አቅም ለምን ያህል ጊዜ ይቆያል? የሚሉት ገና መልስ ያልተገኘላቸው ጥያቄዎች ናቸው። በሽታው በጊዜ ሂደት የሚያሳድርብንን ተጽዕኖ ለመረዳት እንዲሁም ክትባት ለማግኘትም እነዚህን ጥያቄዎች መመለስ ያሻል። እስካሁን በቫይረሱ ከተያዙ ከ37 ሚሊዮን በላይ ሰዎች ዳግመኛ በሽታው የያዛቸው እጅግ ጥቂቶቹ ናቸው። ከሆንግ ኮንግ፣ ቤልጄም እና ኔዘርላንድ የተገኘ መረጃ እንደሚያሳየው፤ ለሁለተኛ ጊዜ በበሽታው የተያዙ ሰዎች ከመጀመሪያው በበለጠ አልታመሙም። ኢኳዶር ውስጥ ግን ከመጀሪያው በላቀ የታመመ ሰው ነበር። ሰውነት ቫይረሱን የመቋቋም አቅም ስለሚያዳብር ለሁለተኛ ጊዜ በሽታው ሲከሰት ቀለል ይላል የሚል መላ ምት ነበር። አሜሪካ ያለው ግለሰብ በሁለተኛው ዙር ለምን በሽታው እንደጠናበት አልታወቀም። ምናልባትም ከመጀመሪያው በላቀ ከፍተኛ መጠን ላለው ቫይረስ ተጋልጦ ሊሆን ይችላል። ለመጀመሪያው ቫይረስ የዳበረው በሽታ የመከላከል አቅም ሁለተኛውን ዙር ከባድ አድርጎት እንደሆነም ይገመታል። የኢስት አንጅሊያው ፕ/ር ፖል ሀንተር “በሁለቱ ህመም መካከል ያለው ጊዜ አጭር መሆኑና ሁለተኛው ዙር ከመጀመሪያው መባሱ አሳሳቢ ነው” ይላሉ። የአሜሪካውን ግልሰብ የተመለከተው ጥናት ምን ይጠቁማል? ለሚለው ምላሽ ለመስጠት ገና ነው ብለዋል ፕ/ር ፖል።	https://www.bbc.com/amharic/news-54527534
