health	የዩናይትድ ኪንግደም ጤና ሚኒስትር የኮቪድ-19ን ደንብ በመተላለፋቸው ከሥራ ለቀቁ	"የዩናይትድ ኪንግደም ጤና ሚኒስትር ማት ሃንኮክ የኮቪድ-19 መመሪያ መጣሳቸውን ተከትሎ ከሥራቸው ለቀቁ። ሚኒስትሩ የአካላዊ ርቀትን ደንብ በመተላለፍ የሥራ ባልደረባቸውን መሳማቸውን ተከትሎ ነው ከሥራ የለቀቀቁት። ለጠቅላይ ሚኒስትሩ ቦሪስ ጆንሰን በፃፉት ደብዳቤ መንግሥት ""በዚህ ወረርሽኝ ላይ መስዋዕትነት ለከፈሉ የማኅበረሰቡ ክፍሎች እኛም ስናጠፋ ተጠያቂ መሆናችንን ማሳየት አለብን"" በማለት አስፍረዋል። ጠቅላይ ሚኒስትር  ቦሪስ ጆንሰን የሚኒስትሩን መልቀቂያ መቀበላቸው እንዳሳዘናቸው ገልፀዋል። ተሰናባቹን የጤና ሚኒስትርን  በመተካት የቀድሞ የዩኒቨርስቲ ፕሬዚዳንት ሳጂድ ጃቪድ የተሾሙ ሲሆን ለዚህ የሚኒስትርነት ቦታ በመመረጣቸው የተሰማቸውን ክብር ገልፀዋል። ማት ሃንኮክ ከረዳታቸው ጋር እየተሳሳሙ የሚያሳይ ቪዲዮ ሰን በተባለው ጋዜጣ ላይ መውጣቱን ተከትሎ ነው በርካቶች ኃላፊነታቸውን እንዲለቁ ግፊት ሲያደርጉባቸው የነበረው። ሁለቱም ያገቡና የሦስት ልጆች ወላጆች ናቸው። ጋዜጣው አክሎ እንደዘገበው ሁለቱንም ግለሰቦች ፎቶግራፉ የተነሳው ባለፈው የግንቦት ወር የመጀመሪያ ሳምንት ላይ እዚያው የጤና ሚኒስቴር መሥሪያ ቤት ውስጥ ነው። ይህንንም ተከትሎ ሚኒስትሩ ለ15 ዓመታት በጋብቻ ከቆዩት ባለቤታቸው ጋር ተፋትተዋል። የሳሟት የሥራ ባልደረባቸው ጋር ያላቸው የፍቅር ግንኙነትም የጠነከረ እንደሆነ ተገልጿል። በርካታ የፓርላማ አባላት፣ የሠራተኛ፣ ማኅበራዊ ጉዳይና በኮቪድ-19 ህይወታቸውን ላጡ ቤተሰቦች የተቋቋመው የፍትህ ቡድን ሚኒስትሩ ከሥራ እንዲባረሩ ሲጠይቁ ነበር። እንዲሁም የፓርላማ አባላቱ ሚኒስትሩ ከሥራቸው እንዲለቁም መምከራቸውን ቢቢሲ ከአንዳንድ የፓርላማ አባላት ሰምቷል። ነገር ግን ጠቅላይ ሚኒስትሩ ከሥራቸው እንዲለቁ ባይፈልጉም ሚኒስትሩ በራሳቸው ፈቃድ መልቀቃቸውን የቢቢሲ የፖለቲካ ዘጋቢ ላውራ ኩንስበርግ ዘግባለች። ከዚህም በተጨማሪ የሥራ አስፈፃሚ የሆኑት ጂና ኮላዳንጌሎም እንዲሁ ከሥራቸው መልቀቃቸው ተዘግቧል።"	https://www.bbc.com/amharic/news-57631461
business	የኢትዮጵያን የክፍያ ስርዓት ለማዘመን የሚጥሩት ወጣቶች	የኮቪድ ወረርሽኝ በዓለም ላይ ተከስቶ በርካታ ሁነቶችን ከስር መሰረቱ በቀየረበት ወቅት የአገሪቱን የፋይናንስ ዘርፍ የሚመራው እና የሚቆጣጠረው  የኢትዮጵያ ብሔራዊ ባንክም አዲስ መመሪያ ይፋ አደረገ። ይህም መመሪያ ከባንክ ውጪ ያሉ ድርጅቶች ዲጂታል ፋይናንስ አገልግሎት መስጠት የሚችሉበት ነው። በዚህም መሰረት ለባንኮች ብቻ ይፈቀድ የነበረውን የዲጂታል ባንክ አገልግሎት፣ ባንክ ላልሆኑ ለአገር ውስጥ የክፍያ መፈጸሚያ ሰነድ እና ለክፍያ ሥርዓት ኦፕሬተሮች ፍቃድ መስጠት አስችሏል። ይህ ለባንኮች ብቻ ይፈቀድ የነበረው የዲጂታል ባንክ አገልግሎትን ባንክ ያልሆኑ ኦፕሬተሮችም በዘርፉ ላይ መሰማራት እንደሚችሉ የተረዱት ናኤል ኃይለማርያም እና እስራኤል ጎይቶም ይህንን እድል ለመጠቀም በማሰብ መንቀሳቀስ ጀመሩ። ቻፓ ፋይናንሻል ቴክኖሎጂስ አክሲዮን ማህበር፣ ቻፓ፣ በአገር ውስጥ የፋይናንስ ስርዓቱን ለማቀላጠፍ አልመው ፈቃድ ካገኙ ባንክ ነክ ካልሆኑ ተቋማት መካከል አንዱ ነው። ቻፓ ፊንቴክ (Fintech) ከሚባለው እና በፍጥነት እያደገ ካለ የፋይናንስ ዘርፍ የሚመደብ ነው። በአጭሩ ፊንቴክ ማለት፣ የገንዘብ ቴክኖሎጂዎችን፣ሰው ሠራሽ ልኅቀትን (አርተፊሻል ኢንተለጀንስ)፣ ብሎክ ቼይን፣ ክላውድ ኮምፒውቲንግን እና ዳታን በመጠቀም የፋይናንስ ስርዓቱን ለማዘመን የሚሰራ ነው። የቻፓ መስራች የሆኑት ናኤል ኃይለማርያም እና እስራኤል ጎይቶም የተገናኙት በቻይና ዩኒቨርስቲ ውስጥ በሚማሩበት ወቅት ነው። ናኤል በዳታ ሳይንስ እና ኢንፎርሜሽን ቴክኖሎጂ ሁለተኛ ዲግሪውን ሲሰራ፣ እስራኤል ደግሞ ፊዚክስ፣ ማይክሮ ኤሌክትሪክ ሳይንስ እና ኢንጂነሪንግ በማጥናት ሰው ሠራሽ ልኅቀት (አርቴፍሻል ኢንተለጀንስ)ላይ የምርምር ስራ እያካሄደ ነበር። ናኤል ስለ ድርጅታቸው ዓላማ ሲገልጽ “በኢትዮጵያ ውስጥ የሚገኙ ስራ ፈጣሪዎችን እና ቢዝነሶችን ማበረታታት እንዲሁም ከዓለም አቀፉ ኢኮኖሚ ጋር ማስተሳሰር ነው” ይላል ቻፓ የኦንላይን (በበይነ መረብ የሚደረግ) ክፍያን በቀላል መንገድ፣ ለቢዝነሶች እንዲከፈል የሚያስችል ስርዓት ነው። ቻፓን የሚጠቀሙ ሰዎች በኦንላይን ከየትኛውም ባንክ ክፍያ መቀበል እንዲችሉ ተደርጎ መሰራቱን መስራቾቹ ይናገራሉ። ከአገር ውስጥ ባንኮች ብቻ ሳይሆን በዓለም አቀፍ ካሉ የየትኛውም የገንዘብ አስተላላፊዎች እና ባንኮች በኦንላይን ክፍያ መቀበል ያስችላል። ዲጂታል ፋይናንስ በኢትዮጵያ በጅምር ደረጃ ላይ ቢሆንም የክፍያ አገልግሎትን ለሁሉም የኅብረተሰብ ክፍል በቀላሉ፣ በአነስተኛ ወጪ እና በጊዜ እንዲሁም አስተማማኝ በሆነ መልኩ በማድረስ፣ የፋይናንስ አገልግሎት ተጠቃሚዎችን ፍላጎት በመጨመር የፋይናንስ ዘርፉን ዓለም አቀፍ ውድድር ውስጥ ለማስገባት መታቀዱን ብሔራዊ ባንክ በአንድ ወቅት ተናግሮ ነበር። ብሔራዊ ባንክ የአገሪቱን የክፍያ ስርዓት በተመለከተ በአውሮፓውያኑ አቆጣጠር 2011 የብሔራዊ ሲስተም አዋጅ በማውጣትና በተግባር በማዋል በሁሉም ባንኮች ደንበኞች አማካኝነት ከአንዱ ባንክ ወደ ሌላ ባንክ የሚደረጉትን የክፍያ ትዕዛዞች ወድያውኑ ክፍያው እንዲፈጸም የሚስችል ሥርዓት ዘርግቶ እያስተዳደረ ይገኛል። ናኤል እና እስራኤል በተለያዩ የአውሮፓ አገራት ለትምህርት እና ለስራ ተጉዘዋል። “ሁሌም ወደ ኢትዮጵያ ስንመጣ ዲጂታል ሴክተሩ ደካማ መሆኑን እናስተውላለን። ይህ ደግሞ ሰዎች የፈጠራ እውቀታቸው በማነሱ ወይንም ደግሞ ዲጂታል ፕላትፎርሞች [መድረኮች] ስለሌሉ አይደለም። ነገር ግን በኦንላይን ክፍያ ለመፈፀም የሚያስችል ስርዓት አለመዘርጋቱ ነበር ችግሩ።” ይላል። በአውሮፓ አገራት ክፍያ ለመፈፀም ሰዎች ስልካቸውን አልያም የባንክ ካርዳቸውን መጠቀም ሲመርጡ በኢትዮጵያ ግን አሁንም ወረቀት ገንዘብን ወይም ሳንቲም ተሸክሞ መንቀሳቀስ አልቀረም። እስራኤል ብሔራዊ ባንክ ይህንን መመርያ ከማውጣቱ በፊት ራሱ እንዴት አድርጎ ክፍያዎችን በኦንላይን መክፈል እንደሚቻል ያስብ ነበር። የዲጂታል ክፍያ አገልግሎት በአጠቃላይ ከግለሰብ ጀምሮ እስከ መንግሥት በተለይም በፋይናንስ ዘርፍ ውስጥ ትልቅ አስተዋጽኦ አለው። “ብሔራዊ ባንክ መመርያውን ይፋ ባደረገበት ወቅት ሁለታችንም ኢትዮጵያ ነበርን። ስለዚህም የረዥም ግዜ እቅዳችንን ለማሳካት ይህንን እድል ተጠቀምንበት” በማለት የአመሰራረቱን ሂደት ያስረዳል። በኢትዮጵያ ውስጥ መንግሥታዊም ሆኑ መንግሥታዊ ያልሆኑ ተቋማት ምርትና አገልግሎታቸውን ለአገር ውስጥ ወይንም ባህር ማዶ ለሚገኙ ደንበኞቻቸው ሸጠው ክፍያ መቀበል በቀላሉ የሚታሰብ ነገር አይደለም። በይበልጥ ደግሞ አገልግሎቱን በኦንላይን ማግኘት አስቸጋሪ ነው። ይህ ቻፓ ፋይናንሻል ቴክኖሎጂስ የዘረጋው ስርዓት ይህንን ለማቃለል የተሰራ ነው ነው። ናኤል በበኩሉ በአገር ውስጥ ከአንድ ወገን በኦንላይን የተፈፀመን ክፍያ ገንዘብ ማውጣት ራሱ ውስብሰብ መሆኑን ይናገራል። “በኢትዮጵያ ውስጥ የሚገኝ ቢዝነስ  በኦንላየን ክፍያ መቀበል ከፈለገ ኢንሳን ጨምሮ በርካታ ስፍራዎች መርገጥ ይጠበቅበታል።” አክሎም “እኛ ይህንን ስርዓት  በአንድ ነው ያቀናጀነው” ብሏል። የኦንላይን ክፍያዎች ከአገር ውጪ የሚፈፀሙትን ክፍያዎች ብቻ ሳይሆን የአገር ውስጥ ክፍያዎችንም ያካትታል። “በአነስተኛ ንግድ ላይ የተሰማሩ በአገር ውስጥ አንዲሁም ከአገር ውጪ የሚገኙ ደንበኞቻቸውን በኦንላይን እንድያገኙ ማድረግ ችለናል” ይላል ናኤል። “ኩባንያችን ሞባይል መኒ ወይንም ፔይፓል እንዲሁም ቴሌ ብር አይደለም። ያሉትን የክፍያ ስርቶች በአንድ ላይ ነው ያስተሳሰርነው’” ሲል ያክላል እስራኤል። ነጋዴዎችም አገልግሎታቸውን ከራሳቸው ድረገጽ እንዲሁም በኦንላይን ያገኛሉ። በኦንላይን ክፍያቸውን ለማግኘት ግን ቻፓ መመዝገብ ይኖርባቸዋል። እነ ናኤል ብሔራዊ ባንክ ይህንን መመርያ ይፋ ከማድረጉ በፊት ስለ ዲጂታል ክፍያ አስፈላጊነት እና ሁሉን አሳላጭነት ለማስረዳት በርካታ መንግሥታዊ ተቋማትን በር አንኳኩተዋል። ለብሔራዊ ባንክ ባለ 80 ገጽ ማብራርያ አቅርበው ቢያስረዱም ልፋታቸው ውሃ አለመቋጠሩን ያስታውሳሉ። ከዚህ በፊት ግን በረገጧቸው የመንግሥት ተቋማት ሁሉ አይቻልም ቀዳሚ ምላሽም ነበር። የኮሮና ወረርሽኝ መምጣት አለምን ከስር መሰረቱ እንደቀየረው በአገሪቱም ያለው የዲጂታል ፋይናንስ ዘርፍ ሁኔታ በፍጥነት ተለወጠ። “በርካታ ነገር ተለውጧል። የመንግሥት ባለስልጣናት ቴክኖሎጂ አፍቃሪ እየሆኑ ነው። ከዚህ በፊት ግን በተለይ በፖሊሲ ረገድ ችግር ነበር።” ሁለቱ ወጣቶች የገጠሟቸውን ተግዳሮቶች አልፈው አሁን 18 ሰራተኞችን ቀጥረው ማሰረት ችለዋል። አገልግሎታቸውንም ወደ ምስራቅ አፍሪካ ከዚያም በመላው አፍሪካ የማስፋፋት ህልም አላቸው። “እቅዳችን ኢትዮጵያን በ2025 ከዓለም ኢኮኖሚ ጋር ማስተሳሰር እንዲሁም 100 ሺህ ስራ ፈጣሪዎች እና ቢዝነሶችን ማገዝ ነው” በማለት እንደማጠቃለያ ኃሳብ ናኤል ተናግሯል።	https://www.bbc.com/amharic/articles/c048pvnd9meo
politics	አሜሪካ በሶማሊያ መሪዎች ላይ የቪዛ ዕቀባ ልትጥል ነው	"የአሜሪካ መንግሥት በሶማሊያ ዴሞክራሲ እክል ፈጥረዋል ያላቸው ባለሥልጣናት ላይ የቪዛ ማዕቀብ እንደሚጥል አስታወቀ። የአሜሪካ የውጭ ጉዳይ ሚኒስትር አንቶኒ ብሊንከን የቪዛ ዕቀባው በተቃዋሚዎች ላይ ኃይል በሚጠቀሙ መሪዎች ላይም ተፈጸሚ ይሆናል ብለዋል። ይህ የአሜሪካ መንግሥት የቪዛ ማዕቀብ የተሰማው ሶማሊያ አጠቃላይ ምርጫ መካሄድ ከነበረበት ጊዜ አንድ ዓመት በዘገየችበት ጊዜ ነው። የፕሬዝደንት ሞሐመድ አብዱላሂ ፈርማጆ የሥልጣን ዘመን ካበቃም አንድ ዓመት አስቆጥሯል። የውጭ ጉዳይ ሚኒስትሩ ምክንያታዊ ያልሆነ እስር በሚፈጽሙ፣ በጋዜጠኞች እና በታቀዋሚዎች ላይ ጫና በሚያሳድሩ እና በምርጫ ሂደት ላይ መሰናክል በሚፈጥሩ ላይ የቪዛ ማዕቀቡ ተፈጻሚ እንደሚሆን ተናግረዋል። ይህ የቪዛ ማዕቀብ በባለሥልጣናቱ የቅርብ የቤተሰብ አባላት ላይም እንደሚጣል አንቶኒ ብሊንከን ሶማሊያን በሚመለከት ባወጡት መግለጫ ላይ አመልክተዋል። ""ማዕቀቡ የምርጫ ሂደትን ባደናቀፉ እንዲሁም ምርጫን በተያዘለት ጊዜ ተአማኒነቱን ጠብቆ እንዲካሄድ የማድረግ ኃላፊነታቸውን ያልተወጡትን ይመለከታል"" ብለዋል። አያይዘውም ጋዜጠኞች እና የተቃዋሚ ፓርቲ አባላትን በማስፈራራት፣ በማሰር እና በማንገላታት እጃቸው ያለበት ባለሥልጣኖች በቪዛ ዕቀባው እንደሚካተቱ አክለዋል። ""የሶማሊያ ብሔራዊ እና የፌደራል መንግሥቱ አመራሮች ተአማኒ እና ግልጽ ምርጫ እንዲካሄድ ማድረግ ነበረባቸው"" ብለዋል ብሊንከን። አገራቸው በሶማሊያ ዴሞክራሲ እንዲሰፍን ለመተባበር ዝግጁ መሆኗንም ጠቅሰዋል። ፈርማጆ የፓርላማ እንዲሁም የፕሬዝደንታዊ ምርጫን አራዝመው ሥልጣን ላይ ለመቆየት መወሰናቸው ሶማሊያን ፖለቲካዊ ቀውስ ውስጥ ከከተታት ሰነባብቷል። ሶማሊያ የፓርላማ ምርጫን እስከ የፊታችን የካቲት 27 አከናውና ወደ ፕሬዝደንታዊ ምርጫ እንደምትሄድ ይጠበቃል።"	https://www.bbc.com/amharic/news-60314314
politics	ባይደን እና ፑቲን በስልክ ተወያዩ	"ፕሬዝደንት ጆ ባይደን ከሩሲያው አቻቸው ቭላድሚር ፑቲን ጋር በነበራቸው የመጀመሪያ የስልክ ጥሪ በምርጫ ላይ ተጽእኖ መፍጠር ዙሪያ ላይ ማስጠንቀቂያ ሰጡ። ሁለቱ መሪዎች በነበራቸው የመጀመሪያው የስልክ ውይይት በአሁኑ ወቅት በሩሲያ እየተካሄደ ስላለው መንግሥታዊ ተቃውሞ እና ስለ አሜሪካ-ሩሲያ ኒውክለር ስምምነት የተነሱ አጀንዳዎች እንደነበሩ የሩሲያ መንግሥት መግለጫ አመልክቷል። በመግለጫው እንደተገለጸው ሁለቱ መሪዎች ወደፊት ግንኙነታቸውን ለማስቀጠል ስለመስማማታቸው ተገልጿል። ጆ ባይደን ምክትል ፕሬዝደንት ሆነው ያገለገሉበት የኦባማ አስተዳድር፤ ክሬምሊን ክሬሚያን በኃይል ስትይዝ፣ ምስራቅ ዩክሬንን ስትወር እና በሶሪያ ጉዳይ ጣልቃ ስትገባ ማስቆም ባለመቻሉ ሲተች ቆይቷል። ""ፕሬዝደንት ባይደን የአሜሪካን ብሔራዊ ፍላጎት እንዲሁም ከሩሲያ ጋር ያላትን ግነኙነት ሊጎዳ በሚችል ነገር ላይ አስተዳደራቸው ጠንካራ አጸፋዊ እርምጃ እንደሚወስድ አስታውቀዋል"" ብሏል የባይደን አስተዳደር የሁለቱ አገራት መሪዎች ያደረጉትን ውይይት ተከትሎ ባወጣው መግለጫ። ውይይቱን በማስመልከት የሩሲያ ባለስልጣናት በበኩላቸው ""ሩሲያ እና አሜሪካ ግነኙነታቸውን ማሻሻላቸው የሁለቱም አገራት ብሔራዊ ጥቅም የመከበር ፍላጎትን ያሳካል፤ ሁለቱ መሪዎች ግነኙነትን አሻሽሎ ለማስቀጠል እንዲሁም ለዓለም ደህንነት እና መረጋጋት ያላቸው ልዩ ኃላፊነት ላይ ከመግባባት ደርሰዋል"" ይላል። በአጠቃላይ በሩሲያ እና አሜሪካ መሪዎች መካከል የነበረው የስልክ ውይይት ""ግለጽ"" ነበር ይላል የክሬምሊን መግለጫ። ሁለቱ አገራት በጦር ክምችታቸው ውስጥ በሚኖራቸው ሚሳኤል እና ሚሳኤል ማስተኮሻ ብዛት ላይ በኦባማ ዘመን ተደርሶ የነበረውን ስምምነት ዳግም ለማደስ መስማማታቸውም ተጠቅሷል። ፕሬዝደንት ትራምፕ ይህን ስምምነት ለማሰቀጠል ፍላጎት አልነበራቸውም። ባይደን ከክሬምሊን ጋር የተወያየቱ የአሜሪካ ሴኔት የአንቶኒ ብሊንከን የውጪ ጉዳይ ሚንስትርነት ሹመትን ባጸደቀበት ቀን ነው። አንቶኒ ብሊንከን ማይክ ፖምፔዮን እንዲተኩ በ78 ድጋፍ፣ በ22 ተቃውሞ ሹመታቸው ጸድቆላቸዋል። ባይደን ከሩሲያው መሪ ጋር ውይይት ካደረጉ  በኋላ በዋይት ሃውስ በመገኘት በአሜሪካ የአስተዳደር ስርዓት ውስጥ የዘር መድሎ ያስቀራሉ ያሏቸውን ውሳኔዎችን አስተላልፈዋል። ፕሬዝደንት ባይደን የፍትሕ ቢሮው የግል ኩባንያዎች የፌደራል ማረሚያ ቤቶችን እንዲያስተዳድሩ የገባውን ውል እንዲሻሽል ትዕዛዝ አስተላለፈዋል። ይህ በእንዲህ እንዳለ ምክትል ፕሬዝደንት ካማላ ሃሪስ የኮሮናቫይረስ ሁለተኛ ዙር ክትባት ወስደዋል። ካማላ በምርጫ ቅስቀሳቸው ወቅት በትራምፕ አስተዳደር ሥር ሊመረት የሚችል የኮቪድ ክትባት ውጤታማነት ላይ በሰጡት አስተያየት ተተችተው ነበር። ካማላ ሃሪስ የወሰዱት ሞደርና ሰራሹ ክትባት በትራምፕ አስተዳደር ለሕዝብ እንዲሰጥ ፍቃድ ያገኘ ክትባት ነው።"	https://www.bbc.com/amharic/55822126
health	ምርጫ፡ ፕሬዝዳንት ዶናልድ ትራምፕ ወደ መደበኛ ሥራቸዉ ለመመለስ ዝግጁ ናቸው ተባለ	"ፕሬዝዳንት ዶናልድ ትራምፕ ወደ መደበኛ ሥራቸው ለመመለስ ዝግጁ መሆናቸውን ሐኪሞቻቸው ተናገሩ። በኮሮናቫይረስ የተያዙት የአሜሪካው ፕሬዘዳንት ዶናልድ ትራምፕ የኮቪድ-19 ሕክምናቸውን መጨረሳቸውን በመግለጽ በሳምንቱ መጨረሻ ላይ ወደ ሥራቸው መመለስ እንደሚችሉ ሐኪማቸው ተናግረዋል። ዶ/ር ሼን ኮንሌይ፤ ፕሬዝዳንቱ ለወሰዷቸው መድሃኒቶች ጥሩ ምላሽ መስጠታቸውንና  የጤና ሁኔታቸው አስተማማኝ መሆኑን ተናግረዋል። ፕሬዝዳንት ትራምፕም ይህንን የሐኪማቸውን አስተያየት ተከትሎ ዛሬ ሌላ የኮቪድ-19 ምርመራ ካደረጉ በኋላ በሳምንቱ መጨረሻ የምረጡኝ ቅስቀሳ እንደሚያደርጉ ተናግረዋል። በመሆኑም ለመጨረሻ ጊዜ የኮሮናቫይረስ ምርመራ ከተደረገላቸው በኋላ ከነገ ጀምሮ ወደ መደበኛ ሥራቸዉ መመለስና ህዝባዊ ክንውኖች ላይ መሳተፍ ይችላሉ ተብሏል። ፕሬዝዳንቱ በሚቀጥለው ሳምንት ሐሙስ ከተፎካካሪያቸው ጆ ባይደን ጋር በቀጥታ በቴሌቪዥን ከሚካሄደው የምርጫ ክርክር ራሳቸውን ማግለላቸው ይታወሳል። የክርክሩ አዘጋጆች የትራምፕን በኮቪድ-19 መያዝ ካወቁ በኋላ በቴሌቪዥን የሚካሄደው የምረጡኝ ክርክሩ 'ቨርቹዋል' በሆነ መንገድ በርቀት ይከናወናል ማለታቸውን ተከትሎ ዶናልድ ትራምፕ "" በቨርቹዋል ለሚደረግ ክርክር ጊዜዬን አላባክንም"" ብለዋል። የግል ሀኪማቸዉ ዶ/ር ሼን ኮንሌይ፤ አሁን ላይ ፕሬዝዳንቱ ከኮቪድ-19 ጋር ተያይዞ የሚሰጣቸዉን ህክምና ማጠናቀቃቸዉንና በጥሩ ጤንነት ላይ እንደሚገኙ ተናግረዋል። የአሜሪካው ፕሬዚደንት ዶናልድ ትራምፕ በኮሮናቫይረስ በተያዙ ከሳምንት ባነሰ ጊዜ ውስጥ ወደ ሥራ ገበታቸው ተመልሰው መግለጫ መስጠታቸው ይታወሳል። ፕሬዚደንቱ ለ24 ሰዓታት ያህል የኮቪድ-19 ምልክት ያልታየባቸው ሲሆን ለተከታታይ አራት ቀናትም ትኩሳት እንዳልነበራቸው የግል ሐኪማቸው ሼን ኮንሊይ ተናግረዋል። ትራምፕ ረቡዕ ዕለት ባስተላለፉት የቪዲዮ መልዕክት ደህንነት ይሰማቸው እንደነበር ገልፀው፤ ""ይህ በፈጣሪ መባረክ ነው"" ብለዋል። በንግግራቸውም ሁሉም አሜሪካዊያን ለእርሳቸው የተሰጠውን መድሃኒት እንዲያገኙ እንደሚፈልጉ ተናግረው ነበር። በመሆኑም በወቅቱ በመድሃኒት አምራቹ ሬጀኔሮን የተመረተውን መድሃኒት በነፃ ለመስጠት ፕሬዚደንቱ ቃል ገብተዋል። ፕሬዚደንቱ አክለውም ባለፈው ሳምንት የተሰጣቸው በሙከራ ላይ ያለው የሰውነት በሽታ መከላከል አቅምን የሚጨምረው አንቲቦዲ ማገገሚያ ብቻ ሳይሆን ፈዋሽ ነው በማለትም በመቶ ሺዎች የሚቆጠር መጠን [ዶዝ] ያለው መድሃኒት እየተዘጋጀ መሆኑን ገልፀዋል። ይሁን እንጅ ድርጅቱ የሚያመርተው መድሃኒት በፌደራል የመድሃኒት ቁጥጥር ባለሥልጣን የተረጋገጠ አይደለም።"	https://www.bbc.com/amharic/54475144
health	ኮሮናቫይረስ፡ ትራምፕ ደጋፊዎቻቸውን የኮሮናቫይረስ መከላከያ ክትባት ውሰዱ እንዲሉ ተጠየቁ	"የፕሬዝዳንት ጆ ባይደን ከፍተኛው የሕክምና አማካሪ የቀድሞው ፕሬዝዳንት ዶናልድ ትራምፕ ደጋፊዎችቸው የኮሮናቫይረስ ክትባትን እንዲወስዱ እንዲያበረታቱ ጠየቁ። ዶ/ር አንቶኒ ፋውቺ ከፎክስ ኒውስ ጋር በነበራቸው ቆይታ ትራምፕ ""በሪፐብሊካን ፓርቲ ደጋፊዎች ዘንድ በጣም ታዋቂ ነው"" በማለት የፕሬዝዳንቱ ቃል የበርካቶችን ሃሳብ እንደሚለውጥ ተናግረዋል። በቅርቡ በአሜሪካ የተሰራ አንድ ጥናት እንዳመለከተው የሪፐብሊካን ፓርቲ ደጋፊ ከሆኑ ወንዶች መካከል 49 በመቶዎቹ የኮሮናቫይረስ ክትባትን መውሰድ አይፈልጉም። ትራምፕ ባለፈው ወር በሪፐብሊካኖች ጉባኤ ላይ ተገኝተው ""ሁላችሁም ሂዱና ተከተቡ"" ብለው ነበር። ትራምፕ በይፋ ዜጎች የኮሮናቫይረስን ክትባት እንዲወስዱ ሲያበረታቱ ይህ የመጀመሪያቸው ነው ተብሏል። ከዚያ በኋላም ምንም ዓይነት አስተያየት ሲሰጡ አልተደመጡም። ትራምፕ ባለፈው ጥር ወር በግላቸው የኮሮናቫይረስ ክትባትን ወስደዋል። አራት የአሜሪካ የቀድሞ ፕሬዝዳንቶች ባራክ ኦባማ፣ ጆርጅ ደብሊው ቡሽ፣ ቢል ኪሊንተን፣ እና ጂሚ ካርተር ክትባቱን ለማስተዋወቅ በተዘጋጀ ቪዲዮ ላይ ታይተዋል። ፕሬዝዳንት ትራምፕ ባለፈው ወር ሪፐብሊካኖች ባዘጋጁት ጉባዔ ላይ ተገኝተው ደማቅ አቀባበል ተደርጎላቸው ነበር። አሜሪካ በኮሮናቫይረስ ወረርሽኝ ክፉኛ የተጎዳች ስትሆን በጆን ሆፕኪንስ መረጃ መሰረት ከ530 ሺህ በላይ ሰዎች በቫይረሱ ምክንያት ሲሞቱ 29.5 ሚሊዮን ያህል ደግሞ በተህዋሲው ተይዘዋል። የፕሬዝዳንት ጆ ባይደን ከፍተኛ ጤና አማካሪ የሆኑት ዶ/ር ፋውቺ ፕሬዝዳነት ትራምፕ ወጥተው ለደጋፊዎቻቸው ክትባቱን እንዲወስዱ ቢነግሩ በርካቶች ሊከተቡ እንደሚችሉ ያላቸውን እምነት ተናግረዋል። ""በጣም ታዋቂ ሰው ነው። እርሱ ወጥቶ ከተናገረ የማይከተቡበት ምክንያት አይታየኝም"" ብለዋል። ዶ/ር ፋውቺ አክለውም የትራምፕ አስተዳደር ""አሁን ያለንን ክትባት እንዲኖረን በማድረግ ረገድ ውጤታማ ሥራ ሰርቷል"" ብለዋል። አክለውም ፕሬዝዳንቱ በስልጣን ዘመናቸው በሰሩት ሥራ ክትባቱ ተገኝቶ አሁን ዜጎች አልከተብም ማለታቸው የሚቃረን መሆኑን ገልፀዋል። ""በሪፐብሊካን ፓርቲ ውስጥ ተጽዕኖ ፈጣሪ ነው። ወጥቶ ቢናገር ነገሮችን መቀየር ይችላል"" ብለዋል ዶ/ር ፋውቺ። በአሁኑ ጊዜ ከአምስት አሜሪካውያን መካከል ቢያንስ አንዱ የመጀመሪያውን ክትባት የወሰደ ሲሆን፣ ከዘጠኝ አንዱ ደግሞ ሙሉ በሙሉ ተከትቧል ተብሏል። ባለፈው ሳምንት ጆ ባይደን እስከ ሐምሌ 4 ድረስ ዜጎቸቸው ሙሉ በሙሉ ተከትበው እንደሚጨርሱ ያላቸውን እምነት ተናግረው ነበር።"	https://www.bbc.com/amharic/news-56398464
sports	እንግሊዝ ዩክሬንን 4 ለምንም በመርታት ለግማሽ ፍፃሜ አለፈች	እንግሊዝ ሮም ላይ በተደረገ ጨዋታ ዩክሬንን በሰፊ ጎል ልዩነት በመረምረም ወደ አውሮፓ ዋንጫ ግማሽ ፍፃሜ አልፋለች። አጥቂው ሃሪ ኬን ሁለት ጎሎችን በማስቆጠር የተቺዎችን አፍ ማስከደን ችሏል። ሶስተኛዋን ጎል ሃሪ ማክጓዬር ከሉክ ሾው የተሻገረችለትን ኳስ በጭንቅላቱ ከመረብ በመቀላቀል ማስቆጠር ችሏል። የማንቸስተር ዩናይትዱ ሉክ ሾው ሁለት ለጎል የሚሆኑ ኳሶችን በማመቻቸት ደምቆ አምሽቷል። አራተኛዋን ጎል ያስቆጠረው ጆርዳን ሄንደርሰን ሲሆን ይህ ለሃገሩ ያስቆጠረው የመጀመሪያ ጎል ሆኖ ተመዝግቦለታል። እንግሊዝ እስካሁን በ2020 የአውሮፓ ዋንጫ ጉዞዋ አንድም ጎል አልተቆጠረባትም። ለዋንጫ ለማለፍ በሚደረገው ግጥሚያ እንግሊዝና ዴንማርክ በለንደኑ ዌምብሌይ ስታድዬም ረቡዕ ምሽት 4 ሰዓት ይፋለማሉ። በምድብ ጨዋታዎች አንድም ጎል ያላስቆጠረው አጥቂው ሃሪ ኬን ከተቺዎች ትችት ቢወርድበትም አሠልጣኙ ጋሬዝ ሳውዝጌት በሱ ላይ ያላቸውን እምነት ማጣት አልፈለጉም። እነሆ እሱም አሠልጣኙን ሳያሳፍራቸው በሁለት የጥሎ ማለፍ ጨዋታዎች ሶስት ጎሎችን ማስቆጠር ችሏል። ሌላኛው በትላንት ምሽቱ ጨዋታ ደምቆ ያመሸው የግራ መስመር ተመላላሹ ሉክ ሾው ነው። ሉክ ሾው በመከላከልም ይሁን ወደፊት እየገፋ ለጎል የሚሆኑ ኳሶችን ወደ ተፋላሚ ቡድን ሳጥን በመጣል ለእንግሊዝ ብሔራዊ ቡድን ወሳኝ ተጫዋች መሆኑን አስመስክሯል። በትላንት ምሽቱ ጨዋታ ማንቸስተር ዩናይትድን ለመቀላቀል የተስማማው የ21 ዓመቱ ጄደን ሳንቾም ተሰልፎ ተጫዋቷል። የቼልሲው ሌላኛው ወጣት አማካይ ሜሰን ማውንትም የምሽቱ ኮከብ ነበር። አሠልጣኙ ሳውዝጌት ጃክ ግሪሊሽንና ፊል ፎደንን በተቀያሪ ወንበር ላይ ማስቀመጥ መርጠዋል። ሳውዝጌት የእንግሊዝ ብሔራዊ ቡድንን በዓለም ዋንጫና በአውሮፓ ዋንጫ ወደ ግማሽ ፍፃሜ የወሰዱ ሁለተኛው አሠልጣኝ ሆነዋል። ሶስቱ አናብስት በመባል የሚታወቁት እንግሊዞች በሰባት ጨዋታ አንድም ጎል ሳይቆጠርባቸው ታሪክ መፃፍ ችለዋል። ማክሰኞ ዕለት ጣልያን ከስፔን፤ ረቡዕ ደግሞ እንግሊዝ ከዴንማርክ ለዋንጫ ለማለፍ ይፋለማሉ።	https://www.bbc.com/amharic/news-57711569
business	ህንድ፡ የማህተመ ጋንዲ መነፅር 700 ሺህ ብር እንደሚያወጣ ተገምቷል	"የህንዳዊው ነፃነት ታጋይ ማህተመጋንዲ መነፅር በእንግሊዝ ለጨረታ ሊቀርብ መሆኑ ተሰምቷል። በምስራቅ ብሪስቶል ግዛትም በሚገኝ የጨረታ ቦታም እንዲሸጥ በፖስታ ተልኳል። የጨረታው አስተባባሪ አንድሪው ስቶው መነፅሩ 700 ሺህ ብር (15 ሺህ ፓውንድ) እንደሚያወጣ የገመተ ሲሆን ለኩባንያውም ታሪክ ነው ተብሏል። የመነፅሩ ባለቤት ዋጋው ሲነገራቸው በድንጋጤ ""ልባቸው ሸተት"" ሊል ነበርም ተብሏል። ""መነፅሩን  በፖስታ ሳጥናችን ውስጥ አንድ ሰው እንዳስገባውና ከዚያም ጋር ተያይዞ የማህተመ ጋንዲ መነፅር ሊሆን ይችላልም የሚል ማስታወሻም እንደሰፈረ አንድ ሰራተኛ ነገረኝ። እኔም በመጀመሪያ ብዙም ትርጉም አልሰጠሁትም ነበር እናም ዝም ብዬ ወደስራዬ ቀጠልኩ""ብለዋል። ነገር ግን አንድሪው ስቶው እንደሚሉት መነፅሩን ሲመረምሩት ህንዳዊው የነፃነት ታጋዩ መሆኑም ተረጋገጠ። ""የማህተመ ጋንዲ መነፅር መሆኑን ሳውቅ ከወንበሬ ልወድቅ ነበር። ባለቤቴንም ደውዬ ስነግረው እሱም በድንጋጤ ልቡ ሸተት ልትል ነበር"" ብለዋል። አስተባባሪው እንደሚሉት ባለቤቱ መነፅሩን ያገኙት ከትውልድ ወደ ትውልድ በመወራረሱ እንደሆነ ነግረዋቸዋል። የቤተሰብ አባላቸውም  በጎርጎሳውያኑ 1920 ማህተመ ጋንዲን ደቡብ አፍሪካ ውስጥ አግኝተዋቸው ከሳቸው እንደተቀበሉም ለአቶ አንድሪው አጫውተዋቸዋል። ""የነገሩንን ታሪክም ትክክለኛ መሆኑን አረጋግጠናል፤ ማህተመ ጋንዲ መነፅር ማድረግ ከጀመሩበት ጋር ጊዜው ተገጣጥሟል"" የሚሉት አቶ አንድሪው የመጀመሪያ መነፅራቸው ሳይሆን እንዳልቀረ ተገምቷል። ይኼንንም ግምት እንዲያስቀምጡ ያደረጋቸው የመነፅሩ ቁጥር ደከም ያለ ከመሆኑ ጋር ተያይዞ ነው። ""የግል ንብረታቸውን ብዙ ጊዜም ስለሚሰጡ ይኸም መገኘቱ አይገርምም"" ብለዋል። መነፅሩን መግዛት የሚፈልጉ በርካታ ሰዎች ጥያቄ እያቀረቡ ሲሆን በተለይም ከህንድ ጥያቄዎች እየጎረፉ እንደሆነም ተናግረዋል።"	https://www.bbc.com/amharic/news-53713050
politics	አቶ ተኮላ አይፎክሩ የአማራ ክልል ፖሊስ ኮሚሽነር ሆነው ተሾሙ	"በፌደራል ፖሊስ ኮሚሽን ምክትል ኮሚሽነር የነበሩት ተኮላ አይፎክሩ የአማራ ክልል ፖሊስ ኮሚሽንን እንዲመሩ መሾማቸው ታወቀ። አቶ ተኮላ ከትናንት ሚያዚያ 19/2013 ዓ.ም ጀምሮ የአማራ ክልል ፖሊስ ኮሚሽነር ሆነው መመደባቸውን ለቢቢሲ አረጋግጠዋል። የቀድሞው የክልሉ ፖሊስ ኮሚሽነር አበረ አዳሙ ከሁለት ዓመታት በላይ በኃላፊነቱ ሲሰሩ ቆይተዋል። አዲሱ ኮሚሽነር አቶ ተኮላ ከሦስት ዓመት በፊት በፌደራል ፖሊስ ውስጥ በኃላፊነት ከመመደባቸው አስቀድሞ በአማራ ክልል ፖሊስ ኮሚሽን በተለያዩ ቦታዎች አገልግለዋል። ከዚያ በፊትም በደቡብ ወሎ ዞን የኮምቦልቻ ከተማ ፖሊስ አዛዥ፣ የአምባሰል ወረዳ፣ የሰሜን ሸዋ ዞን ፖሊስ መምሪያ ኃላፊ እንዲሁም የአማራ ክልል ፖሊስ ኮሚሽን ምክትል ኮሚሽነር ሆነው ሠርተዋል። በተጨማሪም አቶ ተኮላ የክልሉ ማረሚያ ቤቶች ዋና ኮሚሽነር የነበሩ ሲሆን በሠላም ማስከበር ሥራ ላይም ተሰማርተው የበኩላቸውን ተወጥተዋል። የፌደራል ፖሊስ መሥሪያ ቤትን ከተቀላቀሉ በኋላም በምርመራ ቢሮ፤ የፋይናንስ እና ሎጂስቲክስ ምክትል ኮሚሽነር ጀነራል ሆነው አገልግለዋል። አቶ ተኮላ በሠላም እና ደኅንነት የማስተርስ ዲግሪ አላቸው። ቅርቡ በአማራ ክልል የተለያዩ አካባቢዎች በተፈጠሩ ግጭቶችና በተፈፀሙ ጥቃቶች የበርካታ ሰዎች ሕይወት መጥፋቱንና በንብረት ላይ ጉዳት መድረሱን ተከትሎ ነው አቶ ተኮላ ወደ ኃላፊነት የመጡት። በተለይ በሰሜን ሸዋ ዞን በሚገኙ ወረዳዎች በታጣቂዎች ተፈፀመ በተባለው ጥቃት ቁጥሩ በውል የማይታወቅ የሰው ሕይወት አልፏል፤ በመቶ ሺዎች የሚቆጠሩም ከቀያቸው መፈናቀላቸው ተገልጿል። ሮይተርስ አንድ ከፍተኛ ባለሥልጣንን ዋቢ አድርጎ እንደዘገበው 'በግጭቱ' 200 ያህል ሰዎች መገደላቸውን ዘግቧል። በአማራ ክልል የተለያዩ ከተሞች በክልሉም ሆነ ከክልሉ ውጪ በአማራ ተወላጆች ላይ የሚደርሰውን ግድያና መፈናቀል የሚያወግዙና እንዲቆም የሚጠይቁ የተቃውሞ ሰልፎች ባለፈው ሳምንት ለተከታታይ ቀናት ተካሂደዋል። ይህንንም ተከትሎ የአማራ ክልል ርዕሰ መስተዳደር አቶ አገኘሁ ተሻገር መግለጫ ሰጥተው ነበር። አቶ አገኘሁ በመግለጫቸው ፤ በተለያዩ የአገሪቷ አካባቢዎች በአማራ ተወላጆች ላይ ጥቃት እንደሚፈፀም ገልጸው፤ ""ከክልሉ ውጭ ያለው አማራ እንዲህ ሆነ እያልን ባለንበት ሁኔታ፤ በራሳችን ክልል በኦሮሞ ብሔረሰብ አስተዳደርና ሰሜን ሸዋ ዞን ጥቃት ተፈፅሟል"" ብለዋል። በጥቃቱ በርካቶች መገደላቸውን የተናገሩት ርዕሰ መስተዳድሩ፤ ጥቃቱን የፈፀመው ኃይል የሰለጠነ፣ የታጠቀ ኃይል እንደሆነና ኃይሉ ከተለያየ አካባቢ ሰልጥኖ የመጣ፤ ወይም በአካባቢው ያለ ሊሆን እንደሚችል ተናግረዋል። ርዕሰ መስተዳድሩ አክለውም ""ጥቃት ለምን ደረሰብን ሳይሆን ጥቃቱ ሲደርስብን የት ነበርን? ምን እያደረግን ነበር?  የክልሉ የጸጥታ መዋቅርምን ይሰራ ነበር?፣ የክልሉ የመረጃ መዋቅርስ  ምን ነበር?"" ሲሉ የጸጥታ መዋቅሩን እንደሚገመግሙና ያጋጠሙ ችግር ለመፍታት እያጣራን ነው ማለታቸው ይታወሳል። አቶ ተኮላን ወደ ክልሉ ፖሊስ ኮሚሽን አመራርነት ያመጣቸው ርዕሰ መስተዳደሩ እንዳሉት በጸጥታው መዋቅር ላይ የተደረገ ግምገማን ተከትሎ ሊሆን ይችላል።"	https://www.bbc.com/amharic/news-56884831
business	ታሊባን፡ የአፍጋኒስታን የባንክ ሥርዓት ሊንኮታኮት ከቋፍ ደርሷል ተባለ	"የአፍጋኒስታን የባንክ ሥርዓት ወደ መፍረስ ተቃርቧል ሲሉ አንድ የሃገሪቱ ባንክ ኃላፊ ለቢቢሲ ተናገሩ። የአፍጋኒስታን እስልምና ባንክ ዋና ሥራ አስፈፃሚ ሰይድ ሙሳ ካሌም አል-ፈላሂ እንዳሉት ደንበኞች በተደናገጡበት በዚህ ወቅት የሃገሪቱ የፋይናንስ ኢንዱስትሪ ""የህልውና ቀውስ"" ውስጥ ይገኛል። በካቡል ባለው ትርምስ ምክንያት ጊዜያዊ መቀመጫቸው ካደረጉበት ከዱባይ ""በአሁኑ ጊዜ ከፍተኛ ገንዘብ እየወጣ ነው"" ብለዋል። አክለውም ""ገንዘብ ማውጣት ብቻ እየተከናወነ ነው። አብዛኛዎቹ ባንኮች እየሠሩ አይደሉም። ሙሉ አገልግሎትም አይሰጡም"" ሲሉ ገልጸዋል። በነሐሴ ወር ታሊባን ሃገሪቱን ከመቆጣጠሩ በፊትም የአፍጋኒስታን ኢኮኖሚ ያልተረጋጋ ነበር። ኢኮኖሚው በከፍተኛ ሁኔታ በውጭ ዕርዳታ ላይ የተመሠረተ ነው። ከጠቅላላው የሀገር ውስጥ ምርት 40 በመቶ የሚሆነው ከዓለም አቀፍ ዕርዳታ የተገኘ መሆኑን የዓለም ባንክ ገልጿል። ታሊባን ሃገሪቱን ከተቆጣጠረ በኋላ ምዕራባውያኑ አፍጋኒስታን ከዓለም ባንክ እና ከዓለም አቀፉ የገንዘብ ድርጅት (አይኤምኤፍ) ጋር ሊያገኙ ይችሉ የነበሩትን ንብረቶች እና ገንዘብን አግደዋል። እንደ አል-ፈላሂ ከሆነ እገዳው ታሊባን ሌሎች የገንዘብ ምንጮችን እንዲያፈላልግ ያበረታታል ብለዋል። ""ቻይና እና ሩሲያ ጨምሮ ሌሎች ሃገሮችንም በጉጉት እየተጠባበቁ ነው።"" ""... በቅርቡም ይሁን ዘግይቶ በውይይት የሚሳካላቸው ይመስላል"" ብለዋል። ቻይና አፍጋኒስታንን እንደገና ለመገንባት እና ከታሊባን ጋር ለመሥራት ስላላት ፍላጎት ቀድሞውኑ አሳውቃለች። በቻይና መንግስት ቁጥጥር ስር ያለው ግሎባል ታይምስ ጋዜጣ በቅርቡ ""አፍጋኒስታንን በመገንባት ረገድ ትልቅ የትብብር አቅም አለ"" ያለ ሲሆን ቻይና በእርግጠኝነት ""መሪ"" መሆኗን ተናግሯል። ታሊባን የአፍጋኒስታንን የኢኮኖሚ ችግሮች ለማስተካከል ጫና እያደረበት ነው። የዋጋ ግሽበት እየናረ ሲሆን የአገሪቱ መገበያያ ገንዘብ አፍጋኒ የመግዛት አቅሙ እየቀነሰ ነው። ብዙዎች ሥራ ያጡ ሲሆን የገንዘብ እጥረት በመኖሩ ሰዎች ተስፋ ቆርጠዋል። በአፍጋኒስታን በየቀኑ በቂ ምግብ ያላቸው ቤተሰቦች አምስት በመቶዎቹ ብቻ ናቸው ሲል የተባበሩት መንግስታት የዓለም የምግብ ፕሮግራም አስጠንቅቋል። ጥናት ከተደረገባቸው ሰዎች መካከል ግማሾቹ ባለፉት ሁለት ሳምንታት ውስጥ ቢያንስ አንድ ጊዜ ምግብ እንዳለቀባቸው ተናግረዋል። ለአፍጋኒስታን ህልውና ሲባል ዓለም አቀፍ ገንዘብ እና የውጭ ዕርዳታ ማግኘት ቁልፍ ነው። ነገር ግን እንደ አሜሪካ ያሉ ሃገራት ከታሊባን ጋር ለመሥራት ፈቃደኞች ቢሆኑም የአገዛዙን የሴቶች ሰብዓዊ አያያዝ ጨምሮ በሌሎች ቅድመ ሁኔታዎች ላይ የተመሠረተ ነው። አል-ፈላሂ እንዳሉት ታሊባን ሴቶች ""ለጊዜው"" መሥራት እንደማይፈቀድላቸው ቢገልጽም በባንኩ የሚሠሩ ሴቶች ወደ ሥራ ገበታቸው እየተመለሱ ነው። ""በሴቶች መካከል ... ፍርሃት ነበር። ወደ ቢሮ አይመጡም ነበር። አሁን ግን ቀስ በቀስ ወደ ሥራ ገበታቸው መምጣት ጀመረዋል"" ብለዋል። የአል-ፈላሂ አስተያየት ከፓኪስታኑ ጠቅላይ ሚኒስትር ኢምራን ካን በቅርቡ ከሰጡት መግለጫም ጋር ይቀራረባል። ለቢቢሲ ቃለ ምልልስ በሰጡበት ወቅት ካን እንዳሉት ታሊባኖች ከዚህ ቀደም በስልጣን ላይ ከነበሩበት ወቅት ጋር ሲነጻጸር ለዓለም የበለጠ ዘመናዊ እና የተሻሻለ ገጽታ ለማሳየት እየሞከሩ ነው በማለት- የታሊባን 2.0 ዓይነት ሲሉ ገልጸዋል። ""በአሁኑ ወቅት የበለጠ ተለዋዋጭ እና በጣም ተባባሪ ናቸው።"" ካን ""ለጊዜው ምንም ጥብቅ ህጎችንን እና ደንቦችን አላስተላለፉም"" ብለዋል። የሴቶች እና የሰብአዊ መብት ተሟጋች ድርጅቶች ታሊባን በሚናገረው እና በመሬት ላይ ባለው እውነታ መካከል ትልቅ ልዩነት እንዳለ ጠቁመዋል። ብዙ ሴቶች እና ልጃገረዶች ወደ ትምህርት ቤት ወይም ሥራ እንዳይሄዱ ተከልክለዋል ሲሉም ያስረዳሉ።"	https://www.bbc.com/amharic/news-58716413
health	የኮቪድ ህሙማንን የሚያክመው ኤካ ኮተቤ ሆስፒታል እየሞላ ነው ተባለ	"የኮቪድ-19 ሕሙማንን ተቀብሎ ህክምና የሚሰጠው ኤካ ኮተቤ ሆስፒታል በኮቪድ-19 ታካሚሞች እየሞላ እንደሚገኝ የሆስፒታሉ ዋና ሥራ አስኪያጅ ዶ/ር ያሬድ አግደው ለቢቢሲ ተናገሩ። በተመሳሳይ ከትናንት በሰቲያ የጤና ሚንስትሯ ዶ/ር ሊያ ታደሰ በኮቪድ-19 ምክንያት በጽኑ የሚታመሙ እና ህይወታቸው የሚያልፍ ሰዎች ቁጥር አሻቅቧል ብለው ነበር። ከጤና ሚንስቴር የተገኘው ዕለታዊ የኮቪድ-19 አሃዝ እንደሚያመለክተው መስከረም 11 እና 12 ከኮቪድ-19 ጋር በተያያዘ በእያንዳንዱ ቀን ከ40 በላይ ሰዎች ሕይወታቸውን አጥተዋል። የኤካ ኮተቤ ሆስፒታል ዋና ሥራ አስኪያጅ ዶ/ር ያሬድ፤ ኮቪድ-19 ኢትዮጵያ መግባቱ ከተገለጸ ጀምሮ ሆስፒታላቸው በቫይረሱ የተያዙ ህሙማንን ሲያክም የቆየ መሆኑን አስታውሰው በአሁኑ ወቅት ከፍተኛ ቁጥር ያላቸው ሕሙማን ወደ ሆስፒታሉ እየገቡ እንደሆነ ተናግረዋል። ""ከአንድ ወር ከ15 ቀን ወዲህ የጽኑ ሕሙማን ክፍላችን ሙሉ ነው። የተቀሩት አልጋዎችም እየሞሉ ይገኛሉ"" ሲሉ ተናግረዋል። ሆስፒታሉ ሥራ ከጀመረበት ጊዜ አንስቶ ወደ 5ሺህ የሚጠጉ ታማሚዎችን ተቀብሎ ማከሙን የሚናገሩት ዶ/ር ያሬድ፤ በአሁኑ ወቅት በሆስፒታሉ ወደ 200 የሚጠጉ ሕሙማን የሕክምና ክትትል እየተደረገላቸው እንደሆነ ይናገራሉ። ዶ/ር ያሬድ በቫይረሱ የሚያዙ ሰዎች ቁጥር ለመጨመሩ ዋናው ምክንያት ዴልታ የተሰኘው የኮቪድ ዝርያ በኢትዮጵያ መገኘቱ እንደሆነም ተናግረዋል። ዶ/ር ያሬድ፤ በቅርቡ በኢትዮጵያ እንደተከሰተ የተገለጸው ዴልታ ቫይረስ ከፍተኛ ከሰው ወደ ሰው የመተላለፍ አቅም ያለውና የሚያስከትለውም ሕመም የከበደ መሆኑን በማስታወሰ ሕብረተሰቡ አስፈላጊውን ጥንቃቄ ማድረግ ይኖርበታል ብለዋል። የጤና ሚንስትሯ ዶ/ር ሊያ በኢትዮጵያ በከፍተኛ ፍጥነት በመስፋፋት ሰዎችን ለከባድ ህመም የሚዳርግ እና ለሞት የሚያበቃው አደገኛው የዴልታ ዝርያ በአገራችን መኖሩ የተረጋገጠ ቢሆንም፤ በኅብረተሰቡ ዘንድ እየተወሰደ ያለው የመከላከያ እርምጃ አነስተኛ ነው ብለዋል። በቀጣይ የትምህርት ቤቶች መከፈት፣ ልዩ ልዩ በዓላትና የከፍተኛ ትምህርት ተቋማት ተማሪዎች ምረቃ እና ሌሎች ለቫይረሱ ስርጭት አጋላጭ ሁኔታዎች መከናወናቸው ለቫይረሱ ስርጭት ምክንያት እንደሚሆኑ አሳስበው፤ የቫይረሱን ስርጭት ለመከላከል የወጣው መመሪያ እንዲተገበር ጠይቀዋል። በኢትዮጵያ ውስጥ በአሁኑ ጊዜ ሦስተኛው ዙር የኮሮናቫይረስ ወረርሽኝ ማዕበል መከሰቱን የጤና ባለሙያዎች የሚናገሩ ሲሆን፤ ይህም ዴልታ ከተባለው ከባድ የቫይረሱ ዝርያ ጋር ተዳምሮ በበሽታው የሚያዙና ሚሞቱ ሰዎችን ቁጥር ከፍ አድርጎታል ይላሉ። ከቅርብ ሳምንታት ወዲህ በአገሪቱ ውስጥ በበሽታው የሚያዙ፣ በጽኑ የሚታመሙና ለህልፈት የሚዳረጉ ሰዎች ቁጥር በከፍተኛ መጠን እጨመረ መሄዱ በሽታው በአሳሳቢ ደረጃ ላይ እንደሚገኝ ያመለክታል። የጤና ሚኒስቴርና የሕብረተሰብ ጤና ኢንስቲቲዩት በአገሪቱ ያለውን የወረርሽኙን ሁኔታ በተመለከተ የሚያወጡት መረጃ እንደሚያመለክተው በአገሪቱ በሽታው መኖሩ ከታወቀበት ጊዜ አንስቶ ከ335 ሺህ በላይ ሰዎች በበሽታው መያዛቸው በምርመራ ተረጋግጧል። ከእነዚህ ውስጥም አብዛኞቹ ከወረርሽኙ ያገገሙ ሲሆን በበሽታው ሰበብ ከ5260 በላይ ሰዎች ህይወታቸውን አጥተዋል። ኢትዮጵያ በሽታውን ለመከላከል የሚያስችሉ ክትባቶችን መስጠት ከጀመረች ወራት የተቆጠሩ ሲሆን አስካሁን ከ2.6 ሚሊዮን ሰዎች በላይ መከተባቸው ተገልጿል።"	https://www.bbc.com/amharic/news-58671327
business	ሔኒከን በኮቪድ ወረርሽኝ ምክንያት ገቤኣው በመቀነሱ 8ሺህ ያህል ሠራተኞችን ሊቀንስ ነው	"ግዙፉ ቢራ አምራች ኩባንያ ሔኒከን በኮሮናቫይረስ ወረርሽኝ ምከንያት የቢራ ሽያጩ መቀዛቀዙን ተከትሎ 10 በመቶ ሠራተኞቹን ለመቀነስ መወሰኑን አስታወቀ። ሔኒከን ዋና መሥሪያ ቤቱ መቀመጫውን ካደረገበት አምስተርዳምን ጨምሮ 8ሺህ ያህል ሠራተኞችን ከሥራ ያሰናብታል ተብሎ ተጠብቋል። የሔኒከን ኩባንያ የበላይ ሃላፊ ዶልፍ ቫን ዴን ብሪንክ 2020 ""ያልተጠበቀ ቀውስ"" ያጋጠመበት ዓመት መሆኑን ተናግረዋል። በመላው ዓለም መጠጥ ቤቶች የተዘጉ ሲሆን እንደ ደቡብ አፍሪካ ያሉ አገራት ደግሞ ለተወሰነ ጊዜ የቆየ የአልኮል መጠጥ ሽያጭ ላይ ገደብ ጥለው ቆይተዋል። ሔኒከን በመላው ዓለም በግዙፍነቱ ሁለተኛው ቢራ አምራች ሲሆን በአውሮፓ ደግሞ ላጋር ቢራ በመሸጥ ቀዳሚው ነው። ኩባንያውን ከባለፈው ዓመት ሰኔ ወር ጀምሮ እያስተዳደሩ የሚገኙት ቫን ዴን ብሪንክ በአውሮፓ፣ ሰሜን አሜሪካ እና በአደጉ የእስያ አገራት  የተጀመረው የኮቪድ-19 ክትባት ሽያጭ ቀስ እያለ እንዲያንሰራራ ያደርጋል ብለዋል። ""ነገር ግን ዓለም አቀፍ ኩባንያ ነን. . .መላው ዓለም በተወሰነ ደረጃ ሲከተብ ነው ከዚህ ኪሳራ ውስጥ መውጣት የምንችለው"" ሲሉ አክለዋል። አሁንም በወረርሽኙ ክፉኛ የተጠቁትና ስርጭቱን ለመቆጣጠር ከፍተኛ ትግል እያደረጉ ያሉት ብራዚል እና ሜክሲኮ የሔኒከን ሁለት ትልቅ ገበያ የሆኑ አገራት ናቸው። ሔኒከን ዋና መሥሪያ ቤቱ በሚገኝበት አምስተርዳም፣ የክልል ቢሮዎችና የየአገራቱ እንቅስቃሴዎችን ከገመገመ በኋላ ተግባራዊ ማድረግ ይጀምራል ተብሏል። ግዙፉ ቢራ አምራች ወረርሽኙ ከመከሰቱ በፊት እንቅስቃሴውን ለመከለስ አቅዶ የነበረ ቢሆንም የኮሮናቫይረስ ወረርሽኝ መከሰት ይህንን እቅዱን እንዲያፈጥነው አድርጎታል። ሔኒከን ሠራተኞቹን ለመቀነስ ማቀዱን ካስታወቀ በኋላ በ2020 ብቻ 109 ሚሊዮን ዩሮ  ኪሳራ እንደገጠመው ይፋ አድርጓል። በ2019 የ1.15 ቢሊዮን ዩሮ የተጣራ ትርፍ አስመዝግቦ ነበር። የቢራ ፋብሪካው ይፋ ያደረገው መረጃ እንደሚያሳየው በአውሮፓ፣ ሜክሲኮ፣ ደቡብ አፍሪካ እና ኤንዶኔዢያ የሽያጭ መጠኑ ቀንሷል። የቢራ አምራቹ እስከ 2023 ድረስ ባሉት ሶስት ዓመታት ውስጥ 2 ቢሊዮን ዩሮ ለመቆጠብ እና 350 ሚሊዮን ዩሮ የግል ወጪዎችን ለመቀነስ ማቀዱን ገልጿል። አንዳንድ አገራት አሁንም በኮሮናቫይረስ ዳግም ወረርሽኝ የተነሳ ክልከላ ማድረግ በመጀመራቸው ገቢው በዚህ የፈረንጆች ዓመትም ሊቀንስ እንደሚችል ተንብይዋል። ይኹን እንጂ ቀስ በቀስ ገበያው መሻሻል አንደሚያሳይ እና በ2022 ደግሞ የበለጠ እንደሚያንሰራራ ተተንብይዋል።"	https://www.bbc.com/amharic/news-55984273
sports	ደጋፊዎቹ የማድሪድን መኪና ያጠቁት ሊቨርፑል ከቻምፒየንስ ሊግ ተሰናበተ	የአምናው ባለድል ሊቨርፑል ከተወዳጁ የአውሮፓ ቻምፒየንስ ሊግ ውድድር በሪያል ማድሪድ ተሸንፎ ተሰናብቷል። የስፔኑ ቡድን ማድሪድና ሊቨርፑል በአንፊልድ ያደረጉት ጨዋታ ያለምንም ግብ ቢያጠናቀቅም በመጀመሪያው ዙር ፍልሚያ ማድሪድ በማሸነፉ ወደ ቀጣይ ዙር አልፏል። ማድሪድ ፖርቶን አሸንፎ ወደ ሩብ ፍፃሜው ያለፈው ቼልሲን ይገጥማል። የሊቨርፑል ተጫዋቾች በመጀመሪያው አጋማሽ ወርቃማ ዕድሎችን ወደ ጎል መቀየር ተስኗቸው አምሽቷል። ግብፃዊው ሞሐመድ ሳላህ ያገኛትን ኳስ ወደ ጎል ቢሞክርም የሪያል ማድሪዱ ግብ ጠባቂ ኮርትዋ መልሶበታል። የማድሪዱ ግብ ጠባቂ ኮርትዋ፤ የሊቨርፑሉ አምበል ጄምስ ሚልነር የሞከራትን ሙከራም በመጀመሪያ አጋማሽ ማዳን ችሏል። ሌሎችም የሊቨርፑል ተጨዋቾች ወደ ጎል ሊቀየሩ የሚችሉ አጋጣሚዎችን ሲያባክኑ አምሽተዋል። አቻ ለመሆን የሁለት ጎል ዕዳ ይዞ የገባው ሊቨርፑል በርካታ የጎል ማግባት ሙከራዎችን ቢያደርግም የዚነዲን ዚዳን ልጆችን ማስደንገጥ አልቻለም። የስፔኑ ማድሪድ ሊቨርፑልን በአጠቃላይ ውጤት 3-1 መርታቱን ተከትሎ ወደ ቀጣዩ ዙር ያለፈ ሲሆን ከቶማስ ቱኸል ቼልሲ ጋር ይፋለማል። የሊቨርፑል ድክመት የሊቨርፑል ተጨዋቾች በታሪካቸው ታሪክን በመቀልበስ ቢታወቁም የዩርገን ክሎፕ ልጆች ግን ይህን ማድረግ አልቻሉም። ተንታኞች ሊቨርፑሎች ወደ ቀጣዩ ዙር ላለማለፉ ተጠያቂ ሊያደርጉ የሚገባው ራሳቸውን ነው ይላሉ። ለወትሮው ኳስ ከመረብ ጋር ካላዋኻደ የማይመለሰው ሞሐመድ ሳላህ በትላንትናው ጨዋታ ሁለት ወሳኝ ኳሶችን አባክኗል። የሞሐመድ ሳላህ ኳሶች መረብ አለመንካታቸው አስደንቆ ሳያበቃ ሌሎችም የሊቨርፑል ተጨዋቾች ሲስቱ አምሽተዋል። ምንም እንኳ ሊቨርፑል 90 ደቂቃ ሙሉ ጎል አስቆጥሮ ሪያል ማድሪድ ላይ ጫና በመፍጠር የተሻለ ውጤት ለማግኘት ቢጥሩም በርካታ ድክመት ታይቶባቸዋል። ሰዓቱ በገፋ ቁጥር የሪያል ማድሪድ ተጫዋቾች በራስ መተማመን ከፍ እያለ ሲመጣ ታይቷል። ዩርገን ክሎፕ ዲዮጎ ጆታንና ቲያጎ አልካንታራን ቀይረው ቢያስገቡም ተጨዋቾቹ ለውጥ ሊያመጡ አልቻሉም። 400 የሚሆኑ የክለቡ ደጋፊዎች ከአንፊልድ ውጭ ሆነው ቡድናቸውን ለመደገፍ ተሰባስበው ነበር። ነገር ግን ቡድናቸውን ከመደገፍ ይልቅ የሪያል ማድሪድ ተጫዋቾችን አሳፍሮ የመጣውን አውቶቡስ መስታወት ሰብረዋል። ሊቨርፑል የእግር ኳስ ክለብ በዚህ ድርጊት በተጫዋቾቹ ስም ሪያል ማድሪድን ይቅርታ ጠይቋል። የመርሲሳይድ ፖሊስ ደግሞ ምርመራ አደርጋለሁ ብሏል። በሌላ ጨዋታ የእንግሊዙ ማንቸስተር ሲቲ የጀርመኑን ቦሩሲያ ዶርትመንድ 2-1 [በጠቅላላ ውጤት 4-2] በመርታት ወደ ቀጣዩ ዙር አልፏል። በቀጣዩ ዙር የአውሮፓ ቻምፒየንስ ሊግ ጨዋታዎች ማድሪድ ከቼልሲ፤ ማንቸስተር ሲቲ ከፒኤስጂ ይፋለማሉ።	https://www.bbc.com/amharic/news-56755924
sports	የካሜሩን ጨዋታን ለማየት በተፈጠረ ግርግር ሳቢያ ስምንት ሰዎች ሞቱ	"የአፍሪካ ዋንጫን እያዘጋጀች ባለችው ካሜሩን ከሚገኝ አንድ ስታድየም መግቢያ ላይ በተከሰተ አደጋ ስምንት ሰዎች ሲሞቱ በርካታ ሰዎች መጎዳታቸው ተዘገበ። ተንቀሳቃሽ ምስሎች እንደሚያሳዩት እግር ኳስ ለመታደም የመጡ ሰዎች ዋና ከተማዋ ያውንዴ ወደሚገኘው ፖል ቢያ ስታድየም ለመግባት ትግል ላይ ነበሩ። የካሜሩን ማዕከላዊ ግዛት አስተዳዳሪ ናስሪ ፖል ቢያ አደጋው ጉዳት ሳያስከትል አልቀረም ማለታቸውን ኤፒ አስነብቧል። ሌሎች ዘገባዎች ደግሞ ሕፃናት በግርግሩ ሳቢያ ራሳቸውን ስተው እንደነበር ተናግረዋል። ስታድየሙ 60 ሺህ ሰው የመያዝ አቅም ቢኖረውም በኮቪድ ምክንያት ከ80 በመቶ በላይ ሰው እንዳይገባ ተደርጎ ነበር። ጨዋታውን የሚያሳልጡ ሰዎች ቢያንስ 50 ሺህ ሰዎች ጨዋታውን ለመታደም እንደተገኙ ገልጠዋል። ብሔራዊው ቴሌቪዥን ጣቢያ ሲአርቲቪ በአደጋው ሳቢያ ""ቢያንስ ግማሽ ደርዘን ሰዎች ሞተዋል፤ በርካቶች ደግሞ ቆስለዋል"" ብሏል። የቢቢሲ አፍሪካው ኒክ ካቭል ጨዋታውን ለመታደም በስታድየም ቢገኝም የአደጋው ዜና በማሕበራዊ ድር አምባ እስኪሰራጭ ድረስ ስታድየም ውስጥ የነበርን ሰዎች አልሰማንም ይላል። በርካታ ጫማዎችና ስብርባሪዎች በስታድየም መግቢያ በር ዙሪያ ተበታትነው መታየታቸውን ኒክ ይናገራል። ነርስ ኦሊንጋ ፕሩደንስ ለኤፒ እንደተናገረችው አንዳንድ ጉዳት የደረሰባቸው ሰዎች ""ለሕይወታቸው እየታገሉ ነው።"" የአፍሪካ እግር ኳስ አስተዳዳሪ ካፍ ባወጣው መግለጫ አደጋውንና የአደጋውን ምክንያት እያጣራ መሆኑን ገልጧል። በትላንትናው ጨዋታ ካሜሩን ከኮሞሮስ ወደ ሩብ ፍፃሜ ለማለፍ ተፋልመዋል። በኮቪድ ምክንያት በርካታ ተጫዋቾቿን ያጣችው ኮሞሮስ ሶስቱም ግብ ጠባቂዎች መሰለፍ ባለመቻላቸው ምክንያት ተከላካዩ ጓንቱን አጥልቆ ገብቷል። ጨዋታው በተጀመረ በ6ኛው ደቂቃ የመሃል ዳኛው ባምላክ ተሰማ ጥፋት ፈፅሟል ያሉትን የኮሞሮስ ተጫዋች በቀይ አስወጥተዋል። ፍልሚያው በማይበገሩት አንበሶች 2-1 አሸናፊነት የተጠናቀቀ ሲሆን አዘጋጇ ካሜሩን በቀጣይ ከጋምቢያ ትገጥማለች።"	https://www.bbc.com/amharic/news-60122281
business	የምግብ ዋጋ መናርን ለመቋቋም አማራጮችን እየተገበሩ ያሉ የሦስት አገር ነዋሪዎች	በዓለም ዙሪያ ተከሰተውን የኮሮናቫይረስ ወረርሽኝን ተከትሎ በተከሰተ ምጣኔ ሀብታዊ መቀዛቀዝ ምክንያት የምርቶች አቅርቦት ክፉኛ ተስተጓጉሎ ቆይቶ ነበር። ዓለም ኮቪድ ካስከተለው ተጽእኖ ሳታገግም የተከሰተው የዩክሬን እና የሩሲያ ጦርነት ደግሞ የምግብ እና የነዳጅ ዋጋ ላይ ከፍተኛ ጭማሪ እንዲከሰት ምክንያት ሆኗል። በዚህም ሳቢያ በመላው ዓለም የምግብ ምርቶች እጥረት እና የዋጋ ንረትም ተከስቷል። ይህንንም ተከትሎ ቢሊዮኖች ከኑሮ ውድነት ጋር እየታገሉ ነው። ይህ ቪዲዮ የተከሰተውን ቀውስና አንዳንዶች ለጊዜው መፍትሔ ብለው እየተገበሩት ያለውን አማራጭ የስቃኛል።	https://www.bbc.com/amharic/articles/cjm27vvj2yxo
politics	አዲሱ የደኅንነት መሥሪያ ቤቱ “የሥነ ልቦና ጦርነትን የመመከት ሥልጣን’’ ምን ስጋት ይዟል?	የሥነ ልቦና ጦርነት ቃሉ በራሱ እጅግ አከራካሪ አንዲሁም አተረጓጎሙም የተለያየ መልክ ያለው ነው። ነገር ግን ፕሮፓጋንዳ ዋነኛ ይዘቱ ነው። ነገርግን ከመደበኛ ጦርነት እና የትጥቅ ትግል ጋር ተያይዞ በጠባቡ የሚተረጉሙት አሉ። ሌሎች የሲቪል ዜጎችንም ጭምር ኢላማ በማድረግ ሆነ ተብሎ በተቀናጀ መልኩ የሚመራ የፕሮፓጋንዳ ሥራ አድርገው ይመለከቱታል። ዋና አላማው ተዋጊዎች የጠላታቸውን ሞራል ዝቅ ማድረግ ነው። ለዘመናት በተለይም የጦር መሪዎችን ብሎም ወታደሮችን ኢላማ ያደረገ እንዲሁም በባሕላዊ የመገናኛ ዘዴዎች የሚተላለፍ ነበር። ነገር ግን ባለፉት ሁለት አስርተ ዓመታት ከኢንተርኔት አገልግሎት መስፋፋት ጋር ተያይዞ የሥነ ልቦና ጦርነት በተዋጊውም ሆነ በኢላማው መካከል ግራጫ መስመር ተፈጥሯል። ከምክንያቶቹ አንዱ ከዚህ ቀደም መንግሥታት የሚመሩት የነበረው ዘመቻ አሁን መንግሥታዊ ያልሆኑ አካላት ጭምር የሚሳተፉበት መሆኑ ነው። ክንፈ ይልማ (ዶ/ር) በአዲስ አባ ዩኒቨርሲቲ ረዳት ፕሮፌሰር ናቸው። በተለይም በበይነ መረብ (ሳይበር) ሕግ ልምድ ካካበቱ ምሁራን መካከል ናቸው። ኢንተርኔት ያቀለለው የመረጃ ማስተላለፍ ተግባር ብሎም ሰዎች ማንነታቸው ሳይታወቅ ጭምር መረጃዎችን ማሰራጨት መቻላቸው የሥነ ልቦና ጦርነትን ጉዳይ አገራት በአንክሮ እንዲመለከቱት አድርጓል ብለው ያምናሉ። የሥነ ልቦና ጦርነት ከሁለተኛው የዓለም ጦርነት መገባደድ እና ከቀዝቃዛው ጦርነት መጀመር ጋር ተያይዞ በተደጋጋሚ ጥቅም ላይ ሲውል የነበረ ቃል ነው። የወታደራዊው ደርግ ሊቀ መንበር ሻለቃ መንግሥቱ ኃይለ ማሪያም በ70ዎቹ መገባደጃ ላይ “ኢምፔሪያሊስቶቹ የሥነ ልቦና ጠርነት ከፍተውብናል” ሲሉ ምዕራባውያንን የወቀሱበት ንግግራቸው በኢትዮጵያም ይህ እንግዳ ጉዳይ እንዳልሆነ ማሳያ ነው። በአሁኑ ወቅት በሥልጣን ላይ ያሉት ጠቅላይ ሚኒስትር ዐቢይ አሕመድም (ዶ/ር) በተደጋጋሚ ስለሥነ ልቦና ጦርነትን ሲናገሩ ተሰምተዋል። ነገር ግን እስካሁን የሥነ ልቦና ጦርነትን በተመለከተ በነጋሪት ጋዜጣ ላይ ሆነ በሌሎች መንግሥታዊ ሰነዶች ላይ በተብራራ ሁኔታ አልሰፈረም። የሕዝብ ተወካዮች ምክር ቤት አባላት ሐምሌ 01/2014 ዓ.ም. ባደረጉት ስብሰባ የብሔራዊ መረጃ እና ደኅንነት መሥሪያ ቤቱን ማቋቋሚያ አዋጅ አሻሽሏል። ማሻሻያው ከያዛቸው አንቀጾች መካከል አንዱ ተለይ የሰብአዊ መብት ተሟጋቾችን ቀልብ ስቧል። የማሻሻያ አዋጁ ስድስት ተጨማሪ ሥልጣንና ኃላፊነቶችን ለብሔራዊ መረጃ እና ደኅንነት ተቋም ተሰጥቷል። ከእነዚህ ውስጥ አንዱ የሥነ ልቦና ጦርነትን መመከት ነው። በዚህም ማሻሻው “በአገር ላይ የሚቃጡ የሥነ ልቦና ጦርነቶችን የመመከት ሂደትን በበላይነት የመምራት፣ የማስተባበር” ኃላፊነት ለተቋሙ መሰጠቱን አመልክቷል። እንዲሁም ከዓመታት በፊት ተጠሪነቱ ለሰላም ሚኒሰቴር ተሰጥቶ የነበረው የኢምግሬሽን እና ዜግነት ጉዳዮች አገልግሎት እንዲሁም የስደተኞች እና የስደት ተመላሾች አገልግሎትን የመቆጣጠር ኃላፊነቱም ተመልሶለታል። “እንዲሁም ማንኛውም ሰው ከአገልግሎቱ የተሰጠውን መረጃ መጠቀም እና ሥራ ላይ ማዋል አለበት” ይላል አዲሱ አዋጅ። ይህንን ግዴታ ያለመወጣትም በወንጀል ሕጉ መሰረት ተጠያቂነት እንደሚያስከትል አዋጁ ይገልጻል። አዲስ የጸደቀው አዋጅ በሌሎች ሕጎች ላይ እንደሚደረገው ሁሉ ስለ ተግባሩ በቂ ትርጉም አያስቀምጥም። እንዲሁም ማንን ይመለከታል የሚለውን ጨምሮ ኃላፊነቱን ከመስጠት ያለፈ ማብራሪያዎች የሉትም። የፀረ ሽብር ሕግ፣ የኮምፒተር ወንጀሎች ሕግ፣ ሐሰተኛ መረጃን ለመቆጣጠር የወጣ ሕግ ብሎም የወንጀል ሕጉ እያለ ይህንን አዋጅ ማውጣት ለምን አስፈለገ የሚለው በቂ ምላሽ ያልተገኘለት ነው። የዘርፉ ባለድርሻዎች በጉዳዩ ላይ በቂ ምክክር አልተደረገም የሚል ቅሬታ እያሰሙ ባሉበት ወቅት አዋጁ በችኮላ እንዲጸድቅ የተደረገበት ምክንያት ጥያቄን አስከትሏል። “ይህንን የሕግ ማሻሻያ የወለደው አገሪቱ ውስጥ ከሁለት ዓመት በላይ የቆየው የፀጥታ ችግር እና አለመረጋጋት ይመሰልኛል። የመንግሥት አካላት ይህ ጉዳይ ችግሩን አባብሶታል ብሎ ከማመን የመነጨ የመጣ ይመስለኛል” ሲሉ ክንፈ ይልማ (ዶ/ር) ግምታቸውን ያስቀምጣሉ። የሕግ ባለሙያው ‘የመረጃ ጦርነት’ ብሎም ‘የሳይበር ኦፕሬሽን’ የመሳሰሉ ተግባራት አሁን በአገሪቱ በሥራ ላይ ባሉ ሕጎች የተሸፈኑ መሆናቸውንም ያስረዳሉ። ከተቋቋመበት አላማ አንጻርም ይህ ሥልጣን የአገሪቱ የመረጃ መረብ ደኅንት ተቋም (ኢንሳ) እነዚህን ሥራዎች ለመስራት ተገቢው ተቋም ይሆን ነበር ሲሉም ያክላሉ። “ሁኔታው ሕጉን ባረቀቁት ሰዎ እና በሚመለከታቸው ሰዎች መካከል ምን ያህል ንግግር ነበር የሚለውን የሚያሳይ ይመስለኛል” ሲሉ ክንፈ ይናገራሉ። የሥነ ልቦና ጦርነትን የሚያስተዳድር ገዢ አለማቀፍ ሕግ የለም። ለዚህም አገራት የአገር ውስጥ የሕግ እና የፖሊሲ አማራጮቻቸውን ተጠቅመው ቀዳዳውን ለመሸፈን ይሞክራሉ። ለምሳሌ አሜሪካ በጦር ኃይሏ ውስጥ የሥነ ልቦና ጦርነትን እንዲዋጉ የተደራጁ ክፍለ ጦሮች አሏት። ነገር ግን ይህ ሠራዊትም ሆነ አባላቱ በዜጎች ላይ ይህንን ሥልጣናቸውን መጠቀም እንደማይችሉ በሕግ ተደንግጓል። ከአሜሪካ ባሻበር በርካታ የዓለም ኃያላን አገራት ይህንን የፕሮፓጋንዳ ጦርነት የተመለከቱ ሕጎች፣ መዋቅሮች ብሎም የሥራ ክፍሎች አሏቸው። ነገር ግን በጠንካራ ቁጥጥር ይህ የዜጎችን የዕለት ተዕለት እንቅስቃሴ ብሎም ሰብአዊ መብቶቻቸውን አደጋ ውስጥ እንዳይከት ለማድረግ ይጥራሉ። በዓለም አቀፍ ሕግጋት በኩል ያለውን ክፍተት ለመሙላት በማሰብ በተባበሩት መንግሥታት ደረጃ ጥረቶች እንዳሉ የሚናገሩት ክንፈ፤ ጥረቶቹ በቅርቡ ውጤት ያመጣሉ ብለው አያምኑም። ይህም በተለይ በኃያላን አገራት መካከል ባለው የርዕዮተ ዓለም ልዩነት ምክንያት ነው። እርሳቸው እንደሚሉት ከፀረ ሽብር ሕጉ ላይ ከሰፈሩት ወንጀሎች ጋር ያለው ልዩነት ምንድነው? የሚለው አሁንም ግልጽ አይደለም። የሰብአዊ መብት ተሟጋቾች፣ ግለሰቦች፣ መገናኛ ብዙኃን እና ዓለም አቀፍ ተቋማት በወቅታዊ ወይም በፀጥታ ጉዳዮች ላይ የሚሰጧቸው ሃሳቦች በዚህ አዲስ ሕግ ጫና ስር እንዳይወድቁ ስጋቶች አሉ። “በመናገር ነጻነት እና ተያያዥ መብቶች ላይ ጫና ይዞ እንዳይመጣ ብሎም ተቋማት እና ግለሰቦች ራሳቸውን ሳንሱር ማድረግ ውስጥ እንዳይገቡም እሰጋለሁ” ሲሉ የሕግ ምሁሩ ክንፈ ይልማ (ዶ/ር) ስጋታቸውን ይገልጻሉ። ጨምረውም ሕጉ ለመብት ጥሰት እንዳይውል የማድረግ ኃላፊነት አሁንም መንግሥት ላይ መሆኑንም ያሳስባሉ። “ግልጽ ያልሆኑ እና እርግጠኝነት የጎደላቸው ነገሮችን የሚኒስትሮች ምክር ቤት ቢያንስ በደንብ መልክ ወይም የጸጥታ ተቐሙ ተጨማሪ መመሪያዎችን በማውጣት መብራራት ይኖርበታል” ሲሉም ይመክራሉ። እነዚህ ትርጓሜዎችም የመናገር መብትን ጨምሮ ሰብአዊ መብትን በማይነካ ሁኔታ መተርጎም እንደሚኖርበት ይናገራሉ። ከዚህ በዘለለ ግን የሲቪል ማኅበራት ትልቅን ሥራ መስራት እንደሚጠበቅባቸው በመጥስ፣ ከዚህ በፊት በተለያዩ ሕጎች ዙሪያ ሲያደርጉ እንደቆዩት አሁንም ቅስቀሳዎችን በማድረግ ይህ አዲስ ሥልጣን ለመብት ጭፍለቃ እንዳይውል ማድረግ ይገባቸዋል ሲሉም ያሳስባሉ።	https://www.bbc.com/amharic/articles/cnl15g4xjg4o
politics	ምርጫ 2013፡ በደሴ እና በሐዋሳ የኢዜማ ተወካዮች በአንዳንድ ጉዳዮች ላይ 'ቅሬታቸውን' ገለጹ	"በስድስተኛው አገር አቀፍ ምርጫ ላይ እየተሳተፈ የሚገኘው የኢትዮጵያ ዜጎች ለማኅበራዊ ፍትህ ኢዜማ በአንዳንድ የምርጫ ጣቢያዎች ችግሮች አሉ ሲል ቅሬታውን አሰምቷል። በሐዋሳ ከተማ ኢዜማን ወክለው ለክልል ምክር ቤት የሚወዳደሩት ወንድማገኝ ባርገና ሐዋሳ ሐይቅ አካባቢ ወደ ሚገኘው የምርጫ ጣቢያ ሲሄዱ ያገኟቸው የኢዜማ ፓርቲ ምርጫ ታዛቢዎችን እንደማያውቋቸው ይናገራሉ። በሌላ በኩል በየም ልዩ ወረዳ ኢዜማን ወክለው ለሕዝብ ተወካዮች ምክር ቤት እየተወዳደሩ የሚገኙት አቶ አሰፋ ወንድሙ የምርጫ ጣቢያዎች ውስጥ ያሉ ታዛቢዎች ""የእኛ አይደሉም"" ይላሉ። አቶ አሰፋ አክለው የገዢው ፓርቲ አባላትና የፀጥታ ኃይሎች ""ብልጽግናን ካልመረጣችሁ እያሉ ሕዝቡን እያስፈራሩ ነው"" ባይ ናቸው። የኢዜማ ቃል አቀባይ የሆኑት ናትናኤል ፈለቀ ከጉራጌ ዞን ቅሬታ እንደደረሳቸው ጠቁመው በሐዋሳ ስላለው ጉዳይ ግን እንደማያውቁ ይናገራሉ። ቃል አቀባይ በጉዳዩ ላይ ተጨማሪ መረጃ ከመስጠት ተቆጥበዋል። ""የማናውቃቸው ምርጫ ጣቢያዎች ተከፍተዋል"" በደሴ ከተማ የኢዜማ ተወካይ የሆኑት ግለሰብ በበኩላቸው የማናውቃቸው የምርጫ ጣቢያዎች ተከፍተው አግኝተናል ሲሉ ገልፀዋል። በደሴ ምርጫ ክልል ኢዜማን ወክለው ለሕዝብ ተወካዮች የሚወዳደሩት አቶ መንግሥቱ አመዴ ""በአንዳንድ የምርጫ አካባቢዎች የማናውቃቸው የምርጫ ጣቢያዎች ተከፍተው አግኝተናል"" ሲሉ ለቢቢሲ ገልጸዋል። አቶ መንግሥቱ ""በአንዳንድ ቦታዎች አንድ ምርጫ ጣቢያ የነበረው ሁለት ሆኖ፤ ሦስት የነበረው አንድ ጣቢያ ሆኖ አግኝተናል"" ብለዋል። ይህም ለታዛቢዎችም ለመራጮችም አደናጋሪ ሆኗል፤ አዲስ በተከፈቱ ጣቢያዎች ታዛቢያችንን እንዳንልክ ሆነናል"" ብለዋል። ከዚህም በተጨማሪ የቃለ ጉባኤ መዝገብ የሌለበትም ጣቢያ ማግኘታቸውን ተናግረዋል። እንደ እርሳቸው ከሆነ የቃለ ጉባኤ መዝገብ ታዛቢዎችና ምርጫ አስፈጻሚዎች የምርጫ ሒደቱንና ውጤቱን መዝግበው ይዘው መጨረሻ ላይ የሚፈራረሙበት መዝገብ ነው። በሌላም በኩል በቂ ታዛቢዎች አለመገኘትና በሌላ የቀበሌ አመራርና እድርተኞች ለመሸፈን የመሞከር አሰራሮችን መመልከታቸውን አክለዋል። በአንዳንድ ምርጫ ጣቢያዎች የቅሬታ ሰሚዎች አለመገኘትም አቶ መንግሥቱ የተናገሩት ሌላኛው ቅሬታ ነው። ክፍተቶች ታይተውባቸዋል ካሉት የምርጫ ጣቢያዎች መካከል ሰኞ ገበያ፣ ሳላይሽና ፒያሳ ምርጫ ጣቢያ ይገኙበታል። አቶ መንግሥቱ ይህንን ችግር ለከተማው ምርጫ ክልል አስፈጻሚ ለማሳወቅ ሞክረው ኃላፊው ስልክ ባለማንሳታቸው ይህንንን ማድረግ አልቻልንም ብለዋል። ቢቢሲም የደሴ ምርጫ ክልል ኃላፊ አቶ ዮሐንስ አሰፋን ለማግኘት ያደረገው ጥረት ስልካቸው ዝግ በመሆኑ አልተሳካም። ስድስተኛውን ምርጫ በተመለከተ መግለጫ የሰጡት የብሔራዊው ምርጫ ቦርድ ሊቀመንበር ብርቱካን ሚደቅሳ ተቃዋሚ ፓርቲዎች ቅሬታ ለቦርዱ እያቀረቡ እንደሆነ ጠቁመዋል። ብርቱካን ከገዥው ፓርቲ በስተቀር አብዛኛዎቹ ፓርቲዎች በተለይ ደግሞ በአማራ ክልል የሚገኙ ተወዳዳሪዎች ቅሬታቸውን እንዳሰሙ ተናግረዋል። ሊቀመንበሯ የመንግሥት ሹመኞችና የፀጥታ አካላት በመራጩ ሕዝብ ላይ ጫና ከማድረስ እንዲቆጠቡ አሳስበዋል። ስድስተኛው አገራዊ ምርጫ በአብዛኛው የኢትዮጵያ ክፍል እየተካሄደ ይገኛል። በአንዳንድ ክልሎችና በተወሰኑ አካባቢዎች በፀጥታና በሌሎች ምክንያቶች ምርጫው ላልተወሰነ ጊዜ እንዲራዘም ሆኗል።"	https://www.bbc.com/amharic/news-57550253
health	ኮሮናቫይረስ፡ በዩናይትድ ኪንግደም ከ10ሺህ በላይ ተጨማሪ ሰዎች በኮቪድ -19 መያዛቸው ተገለፀ	ዩናይትድ ኪንግደም በስፋት ምርመራ ማካሄድ ከጀመረች ወዲህ ለመጀመሪያ ጊዜ ከ10 ሺህ ሰዎች በላይ በኮሮናቫይረስ መያዛቸውን አስታወቀች። በአገሪቷ ላለፉት 28 ቀናት በተደረገ ምርመራ 12 ሺህ 872 ሰዎች በቫይረሱ የተያዙ ሰዎች የተገኙ ሲሆን፤ የ49 ሰዎች ሕይወትም አልፏል። በቴክኒክ ችግር ምክንያት በዚህ ሳምንት የተወሰኑ በቫይረሱ የተያዙ ሰዎች ቁጥር ያልተመዘገበ ቢሆንም በቅዳሜ ዕለቱ መረጃ ላይ እንደተካተተ መንግሥት ገልጿል። መንግሥት ይህን ያለው በዚህ ሳምንት መጀመሪያ ላይ የወጣው መረጃ የቫይረሱ ስርጭት ቀድሞ ከነበሩት ሳምንታት ቀስ በቀስ ሊጨምር እንደሚችል ካመላከተ በኋላ ነው። መረጃው በኢንግላንድ ምን ያህል ሰዎች ቫይረሱ እንዳለባቸው ለማወቅ ከማሕበረሰቡ ውስጥ በተወሰደ የአጋጣሚ ናሙና ላይ በተደረገ ሳምንታዊ ምርመራ ላይ የተመሰረተ ነበር። የአገሪቷ መንግሥት በየዕለቱ የሚወጡ መረጃዎችም የቫይረሱ ሥርጭት ያለበትን የቅርብ ሁኔታ ስለሚያሳዩ በየዕለቱ የሚመዘገቡ በቫይረሱ የተያዙ ሰዎችን ቁጥርም በቅርበት እየተከታተልኩ ነው ብሏል። ይሁን እንጅ  በሚቀጥሉት ቀናት የሚወጣው መረጃ በቀደመው ሳምንት በቫይረሱ የተያዙ ሰዎች ቁጥርን እንደሚያካትት አሳስቧል። የጤና መሥሪያ ቤት ቃል አቀባይ መረጃው በዚህ መልኩ መውጣቱ ሰዎች የምርመራ ውጤታቸውን ከመቀበል አያግዳቸውም ብለዋል። ውጤታቸውም በተለመደው አግባብ እንደሚገለፅላቸው ቃል አቀባዩ አክለዋል። በዩናይትድ ኪንግደም እስከ ቅዳሜ እለት ድረስ 480 ሺህ 017 ሰዎች በቫይረሱ መያዛቸው ተረጋግጧል። በዩናይትድ ኪንግደም የታየው የቫይረሱ ሥርጭት መስፋፋትም በሌሎች የአውሮፓ አገራት ላይ ታይቷል። ፈረንሳይ ቅዳሜ ዕለት 16 ሺህ 972 ሰዎች በቫይረሱ መያዛቸው የተረጋገጠ ሲሆን ይህም አዲስ የተመዘገበ ከፍተኛው ቁጥር ነው ተብሏል። በኔዘርላንድስ እና ቤልጂየም በቅደም ተከተል 3ሺህ 967 እና 3ሺህ 175 ሰዎች በቫይረሱ የተያዙ ሲሆን ለአገራቱ ይህ በአንድ ቀን የተመዘገበ ከፍተኛው ቁጥር መሆኑ ተገልጿል። በአውሮፓ ከፍተኛ የሕዝብ ቁጥር ያላት ሩሲያም  ከግንቦት ወዲህ ከፍተኛ የተባለውን 9 ሺህ 859 በቫይረሱ የተያዙ ሰዎች ቁጥር መዝግባለች። በተለይ በአውሮፓ ወረርሽኙ እንደገና እያገረሸ ነው።	https://www.bbc.com/amharic/news-54407550
sports	የወሲብ ጥቃት የተንሰራፋበት የኬንያ የሴቶች ቅርጫት ኳስ ስፖርት	"በኬንያ የቀድሞ የቅርጫት ኳስ ተጫዋች ወሲባዊ ጥቃቶች በሴቶች ጨዋታዎች ላይ በከፍተኛ ሁኔታ ለዓመታት ያህል ቢንሰራፋም በርካቶች በፍራቻ ምክንያት ድምፃቸውን ማሰማት አልቻሉም ትላለች። በአሁኑ ወቅት በ30ዎቹ እድሜ ላይ የምትገኘው የቀድሞ ተጫዋች እሷም ገና ጨዋታ በጀመረችበት ወቅት በአሰልጣኟ ጥቃት እንደደረሰባት ትናገራለች። ባለፈው ሳምንት በማሊ ቅርጫት ኳስ ጨዋታዎች ውስጥ ""ተቋማዊ የሆነ ወሲባዊ ጥቃት"" እንደሚደርስና አስርት ዓመታትን እንዳስቆጠረ መዘገቡን ተከትሎ የአፍሪካ የሴት ቅርጫት ኳስ ጨዋታዎች ትኩረት አግኝተዋል። ""በየትኛውም የኬንያ ክፍል ውስጥ የሚገኙ የቅርጫት ኳስ ተጫዋቾች ይህ ነገር እንደሚፈፀም ያውቃሉ፤ ነገር ግን ዝምታን መርጠዋል"" ትላለች የቀድሞ ቅርጫት ኳስ ተጫዋቿና ማንነቷንም ለመጠበቅ ራሄል ብለን የምንጠራት ግለሰብ። ""በርካታ ታዳጊ ሴቶች ጥቃት ቢደርስባቸውም በዝምታ ተሸብብዋል"" ትላለች። ""በትልልቅ ክለቦች ላይ የማያቸውም ሴቶች ጥቃት እንደደረሰባቸው ባውቅም ከፍራቻ ነው መሰለኝ ሁሉም ዝም ብለዋል"" በማለት ለቢቢሲ ስፖርት አፍሪካ አስረድታለች። ትክክለኛ ስሟ እንዳይጠቀስ የጠየቀችው የቀድሞ ተጫዋች ጥቃት የደረሰባቸው አብዛኞቹ ታዳጊዎች በነበሩበት ወቅት ሲሆን ይህም ሙያቸውን ለማሳደግም ቃል ከመግባት ጋር የተያያዘ እንደሆነም ትገልፃለች። በኬንያ የቅርጫት ኳስ የሚደርሱ ወሲባዊ ጥቃቶችን አስመልክቶ በሰብዓዊ መብት ላይ የሚሰራው ሂውማን ራይትስ ዋች ምርመራ እያደረገ ሲሆን ራሄል ስለዚህ ጉዳይ ሳታውቅ ነበር ለቢቢሲ የቀጠለውን በደል ስታስረዳ የነበረው። በማሊ ለረዥም ዓመታት የደረሰውን ጥቃት በተመለከተ ዓለም አቀፉ የቅርጫት ኳስ ፌዴሬሽን፣ ፊባ ሪፖርቱን ማውጣት ተከትሎ ዓለም አቀፍ ዘመቻ ተከፍቷል፤ ይህም ዘመቻ ለጥቃቱ ሰለባዎች እርዳታ ለማድረስ ከፍተኛ ሚና ተጫውቷል። ሂውማን ራይትስ ዋች ፊቱን በአሁኑ ወቅት ወደ ኬንያ አዙሯል። ""ሂውማን ራይትስ ዋች በኬንያ ቅርጫት ኳስ ፌዴሬሽን ውስጥ ታዳጊና ወጣት ሴት አትሌቶች ላይ የወሲብ ጥቃቶች ይደርሳሉ የሚሉትን ሪፖርቶች እየተመለከትናቸው ነው ስጋትም አጭረውብናል"" በማለት የድርጅቱ ግሎባል ኢኒሺየትቭ ዳይሬክተር ሚንኪ ዎርደን ለቢቢሲ ስፖርት አፍሪካ ተናግረዋል። ""በብሔራዊ ቅርጫት ኳስ ውስጥ ያሉ ባለሥልጣናት ታዳጊ ተጫዋቾችን የመጠበቅ እና ደኅንነታቸውን የማረጋገጥ ግዴታ አለባቸው። ዓለም አቀፉ የቅርጫት ኳስ ፌዴሬሽ፣ ፊባ በስፖርት ውስጥ የሚፈፀሙ ወሲባዊ ጥቃቶችን ዝም ብሎ አይመለከትም፤ ወሲባዊ ጥቃቶችን የመከላከል ቁርጠኝነት አለን"" ብለዋል። ""ለታዳጊ ተጫዋቾች ደኅንነቱ የተጠበቀ አካባቢን ማረጋገጥ፣ ጥቃትን የሚፈጽሙትን ከስፖርቱ ማስወገድ፣ ወሲባዊና ፆታዊ ጥቃት ለተፈፀመባቸው ፍትህ እንዲያገኙ ማድረግ የፊባ እና የሁሉም ብሔራዊ ስፖርት ፌዴሬሽኖች ኃላፊነት ነው"" በማለት ያስረዳሉ። ""ራሴን ማዳን አለብኝ"" ምንም እንኳን ሂውማን ራይትስ ዋች ይህንን ይበል እንጂ ከአንድ ወር በፊት የኬንያ ቅርጫት ኳስ ፌዴሬሽን የሥራ አስፈፃሚ ኮሚቴ አባል የሆነ ግለሰብ የ22 ዓመቷን የቅርጫት ኳስ ተጫዋች ወሲባዊ ጥቃት ፈፅሟል በሚል ክስ ቢቀርብበትም ነፃ ሆኗል። በሐምሌ ወር  በአገሪቱ ውስጥ በጣም ስኬታማ ከሆኑት አሰልጣኞች መካከል አንዱ ተደርጎ የሚታየው እና ቀደም ሲል የኬንያ የታዳጊ ሴቶች ቡድኖችን ያሰለጠነው ፊሊፕ ኦንያንጎ፣ ፖሊስ በተጫዋቾቹ ላይ የሚደርሱ ጥቃቶች ላይ የከፈተውን ምርመራ ተከትሎ በፈቃደኝነት ከተለያዩ የአሰልጣኝነት ቦታዎቹ ለቋል። በቀጣዩም ቀን የኬንያ ቅርጫት ኳስ ፌዴሬሽን የራሱን የመጀመሪያ ምርመራ ተከትሎ ፊሊፕ ኦንያንጎን ከሁሉም የቅርጫት ኳስ ኃላፊነቶቹ አባሯል። በተደራቢነት የቅርጫት ኳስ ጋዜጠኛ ሆኖ የሚሠራው ፊሊፕ ኦንያንጎ ምንም ጥፋት አላጠፋሁም ሲል አጥብቆ አስተባብሏል። ፖሊስም በቂ ማስረጃ አላገኘሁም በሚል ነፃ አውጥቶታል ። ሆኖም እስካሁን ድረስ በፌዴሬሽኑ ውስጥ ወደነበረው የቀድሞ ኃላፊነቱ አልተመለሰም። ጥቃት የደረሰባት የ22 ዓመቷ ወጣት ቢቢሲ በደወለላት ወቅት  በፖሊስ ምርመራ ውጤት መበሳጨቷን ገልጻለች። ""ማስረጃ ስለሌለ ጉዳዩ ተዘግቷል፤ በጣም ነበር ተስፋ ያስቆረጠኝ"" ብላለች። ጥቃቱ ይፋ የሆነው የ22 ዓመቷ ወጣት ገደኛዋ ስለደረሰባት ጥቃት በዝርዝር ስታስረዳ መቅረጿን ተከትሎ ነው። የተቀረፀው ድምፅም ለኬንያ ቅርጫት ኳስ ፌዴሬሽን ብቻ ሳይሆን ለቅርጫት ኳስ ማኅበረሰብም ተልኳል። ራሄል የደረሰባትን ጥቃት እንደገና እንድትኖረው ቢያስገድዳትም በቅርብ በተፈጠሩ ክስተቶች ምክንያት ድምጿን ለማሰማት እንዳነሳሳት ትናገራለች። ""የኬንያን ቅርጫት ኳስ ነፃ የሚያወጣ ነገር ከሆነ ለምን አላደርገውም?"" ሌሎችንም ሆነ ራሴን ማዳን አለብኝ። እኔ በማገገም ሂደት ውስጥ የፈውስ ምንጭ እየሆነልኝ ነው""ትላለች። ጥቃት በደረሰባት ወቅት አልታመንም በሚል ፍራቻ ሪፖርተር አላደረገችም እናም በአሁኑ ወቅት ስለደረሰባት ግፍ ስታወራ ልክ እንደሷ በርካቶችም በቡድናቸው ውስጥ መጫወት አንችልም በሚልም ሪፖርት እንዳላደረጉ ተረድታለች። በአሥራዎቹ የዕድሜ ክልል ውስጥ እያሉ ጥቃት የደረሰባቸውና ተደጋጋሚ የወሲብ ጥቃት የተሞከረባቸው ሌሎች ሦስት ሴቶችን ቢቢሲ ምስክርነትም አግኝቷል። ""ገና ታዳጊና ራሳችንንም በደንብ መግለፅ የማንችልበት ወቅት ነበር። በዚያን ጊዜ የሚሰማንም ሰው አልነበረም። እየዋሸንም ይመስላቸዋል"" ብላለች አንዷ። ""ወሲባዊ ጥቃት ይቁም"" ፖሊስ ምርመራውን በሚያካሂድበት ጊዜ ኬንያ ውስጥ ""የወሲብ ትንኮሳ ይቁም"" የሚል ዘመቻና ፊርማ ማሰባሰብ በኢንተርኔት የተጀመረ ሲሆን የኬንያ ቅርጫት ኳስ ፌዴሬሽን ""እንዳላየ ሆኗል"" በሚልም ተከሷል። አቤቱታው ይፋ በሆነበት ወቅት ጊዜ 2 ሺህ ፊርማዎችን ሰብስቧል። ለአስራ አምስት ዓመታት ያህል የተፈፀሙ ወሲባዊ ጥቃቶችን በቸልተኝነት አይቷቸዋል ወይም ""ተባብሯል"" የሚሉ ክሶችን አስመልክቶ ለፌዴሬሽኑ ከቢቢሲ ለቀረበለት ጥያቄ ሲመልስም ""የኬንያ የወሲብ ሕጎችን የጣሰ ማንኛውንም ሁኔታ በጥብቅ ያወግዛል"" በማለት መልሷል። ""ከባለሥልጣናቱ ጋር ለመተባበር ያለንን ቁርጠኝነት እና ዝግጁነት ለማሳየት ይህንን ሕግ የጣሰ ማንኛውንም እርምጃ የያዘ መረጃ ያላት ሴት አትሌት ይህንን ለመመርመር ከተቋቋመው የሚኒስትር ኮሚቴ ጋር እንድትገናኝ ጥሪ አቅርበናል"" ሲል አክሏል። በሐምሌ ወር የኬንያ መንግሥት በአገሪቱ ብሔራዊ ቡድኖች ውስጥ ላሉ ሴት አትሌቶች ተገቢውን ድጋፍ ለመስጠት በማሰብ በስፖርቱ ውስጥ የሥርዓተ -ፆታ ደኅንነት ኮሚቴን መስርቷል። የስፖርት ሚኒስቴር በበኩሉ ""ጥቃት ወይም ትንኮሳ ደርሶባቸው ሪፖርት ቢያደርጉ ሊጎዱ የሚችሉ አትሌቶች"" ለኮሚቴው እንዲያሳውቁ ጥሪ ያቀረበ ሲሆን፣ የኮሚቴው ግኝት ለሕዝብ ገና ይፋ አልሆነም። የቡድን ድጋፍ የኬንያ ከፍተኛ የሴቶች የቅርጫት ኳስ ቡድን ካፒቴን አዳዲሶቹን እርምጃዎች ሙሉ በሙሉ እንደምትደግፍ ገልፃለች። ጥቃት እንዳልደረሰባት የምትናገረው ሮዝ አማ ""ምንም ለማውራት ፈታኝ ጉዳይ ቢሆንም እንዲህ አይነት ትኩረት ማግኘቱ መልካም ነው"" ብላለች። ""በአሁኑ ወቅት የጥቃቶቹ ሁኔታ ይፋ መሆኑ በሴት ልጆቻችን ላይ ደጋግሞ የሚከሰት ዑደት እንዳይሆንና እኛ እንደ ሴቶች የምንፈልገውን ትኩረት እያገኙ ነው ማለት ነው"" ብላለች። ""በስፖርት ውስጥ ብቻ ሳይሆን በማኅበረሰቡም ውስጥ ጥቃት የደረሰባቸው ታዳጊዎች መውጣት አለባቸው። የየትኞቹ አካባቢዎች ደኅንነታቸው የተጠበቁ አለመሆናቸውን እንድናወቅና ለሌሎችም ለማሳወቅ ይረዳናል"" ትላለች። በካሜሩን ውስጥ እየተካሄደ ባለው የአፍሪካ ሴቶች የቅርጫት ኳስ ሻምፒዮና ኬንያ ተሸንፋ ወጥታለች። በማሊ ባለፈው ሳምንት የወጣውን ሪፖርት ተከትሎ የአገሪቱ የቅርጫት ኳስ ፌዴሬሽን ሰባት አባላት በቅርጫት ኳስ የበላይ አካል ፊባ ታግደዋል። የምርመራው ውጤት እንዳረጋገጠው የማሊ ፌዴሬሽን በሠራተኞቹ አማካኝነት የሚፈጸመውን በደል ሸፍኗል።  የቀድሞው የታዳጊ የሴቶች ቡድን አሰልጣኝ አማዱ ባምባ በአሁኑ ወቅት እስር ቤት ውስጥ ፍርድ በመጠባበቅ ላይ ይገኛል። ግለሰቡ ወንጀሎቹን አልፈፀምኩም ብሎ አስተባብሏል። ሃያ ሁለት ምስክሮች ለመናገር ፈቃደኛ ባለመሆናቸው ሰላሳ አንድ ምስክሮች ላይ በመመርኮዝ የፊባ ሪፖርት ከአውሮፓውያኑ 1999 እስከ 2007 የማሊ ፌዴሬሽንን ፕሬዚዳንት የነበሩትን ሃማኔ ኒያንግን ነፃ አድርጓቸዋል።"	https://www.bbc.com/amharic/news-58680867
sports	ቤርሙዳ የመጀመሪያ ወርቅ ስታገኝ ናኦሚ ኦሳካ ከኦሊምፒኩ በጊዜ ተሰናበተች	"63,000 ህዝብ ብቻ የሚኖርባት ቤርሙዳ በፍሎራ ደፊ አማካይነት በቶኪዮ ኦሊምፒክ የትሪያትሎን አሸናፊ በመሆን የወርቅ ሜዳሊያ ያገኘች ትንሿ ግዛት ሆናለች። የ33 ዓመቷ ተወዳዳሪ ለአራተኛ ጊዜ በተሳተፈችበት ኦሊምፒክ 56 ሴት ተወዳዳሪዎችን በመቅደም አንድ ሰዓት ከ55 ደቂቃ ከ 36 ሰከንድ በመግባት አሸንፋለች። የትሪያትሎን ውድድር የውሃ ዋና፣ የሳይክል እና የረዥም ርቀት ሩጫ ውድድርን አጣምሮ የያዘ ፈታኝ ውድድር ነው። ቤርሙዳ እአአ በ 1976 ቦክሰኛው ክላረንስ ሂል በበጋ የኦሊምፒክ የነሐስ ሜዳሊያ በማግኘት አነስተኛ የሕዝብ ብዛት ያላት አገር በመሆን ሪኮርዱን ቀደም ብላ ይዛ ነበር።  አሁን ግን ሜዳሊያው ወደ ወርቅ ከፍ ብሏል። ""ለአምስት ዓመታት ለኦሊምፒክ አሸናፊነት በጭራሽ አልታጨሁም ነበር። በእርግጥ አሁን ሁሉንም ነገር ዋጋ እንዲሰጠው አድርጎታል"" ብላለች ደፊ። ""ቤርሙዳ በሙሉ እየተደሰተ ነው ብዬ አስባለሁ። ይህ ለእኔ ልዩ የሚያደርገው ነገር ነው። ይህ የእኔ ህልም ነበር ግን ደግሞ ከእኔ እንደሚበልጥም አውቃለሁ"" ስትል ሃሳቧን ገልጻለች። ጃፓናዊቷ የሜዳ ቴኒስ ኮከብ ናኦሚ ኦሳካ በአገሯ ከሚካሄደው የኦሊምፒክ ውድድር በቼኳ ማርኬታ ቮንድሩሶቫ ተሸንፋ በመሰናበት አስደንጋጭ ውጤት አስመዝግባለች። የ23 ዓመቷ ኦሳካ በጃፓን ዋና ከተማ ቶኪዮ የሚደረገው ውድድር መገለጫ የተደረገች ሲሆን ባለፈው ሳምንት ውድድሩ ሲከፈት የመክፈቻ ሥነ ሥርዓቱን የኦሊምፒክ ችቦን በማብራት የማስጀመር ክብር አግኝታ ነበር። የአራት ጊዜ ግራንድ ስላም ሻምፒዮኗ በሦስተኛው ዙር ውድድር በዓለም ቁጥር 42ተኛዋ የሜዳ ቴኒስ 2 ለ 0 በሆነ ውጤት ተሸንፋ ሜዳሊያ ማግኘት ሳትችል ቀርታለች። ""እንደማስበው ምናልባት ከዚህ በፊት በኦሊምፒክ ስላልተካፈልኩ እና የመጀመሪያው ዓመት ስለሆነ ትንሽ ጫና ስለነበረ ነው"" ስትል ናኦሚ ኦሳካ ተናግራለች።"	https://www.bbc.com/amharic/news-57967523
