health	የዝንጀሮ ፈንጣጣ ወረርሽኝ የዓለም ጤና ስጋት ነው ተብሎ ታወጀ	የዝንጀሮ ፈንጣጣ ቫይረስ ወረርሽኝ አንገብጋቢ ዓለም አቀፍ የጤና ስጋት ነው ሲል የዓለም ጤና ድርጅት አወጀ። በድርጅቱ ምደባ መሠረት ይህ ውሳኔ ከወረርሽኞች አሳሳቢነት አንጻር ከፍተኛው ደረጃ ሲሆን፣ በበሽታው የተያዙ ሰዎች ቁጥር በዓለም ዙሪያ እየጨመረ በመሄዱ ነው የሕዝብ ጤና ስጋት ተብሎ እንዲፈረጅ የተወሰነው። ውሳኔው የተላላፈው የዓለም ጤና ድርጅት ከቀናት በፊት በቫይረሱ ዙሪያ ለሁለተኛ ጊዜ ማካሄድ በጀመረው የበሽታው የአስቸኳይ ጊዜ ኮሚቴ ስብሰባ ማብቂያ ላይ ነው። የድርጅቱ ዋና ዳይሬክትር ዶክተር ቴድሮስ አድሃኖም እንዳሉት በአሁኑ ጊዜ በ75 አገራት ውስጥ ከ16,000 በላይ ሰዎች በበሽታው መያዛቸው ሪፖርት ተደርጓል። አስካሁን በበሽታው ምክንያት አምስት ሰዎች መሞታቸውንም ዋና ዳይሬክተሩ ጨምረው ገልጸዋል። በአሁኑ ወቅት የዓለም ሕዝብ የጤና ስጋት ተብለው የተለዩ ሁለት በሽታዎች ያሉ ሲሆን፣ እነሱም የኮሮናቫይረስ ወረርሽኝና ለማጥፋት ትግል እየተደረገበት ያለው ፖሊዮ ናቸው። በተካሄደው ስብሰባ ላይ የዝንጀሮ ፈንጣጣ ወረርሽን ዓለም አቀፍ የጤና ስጋት ነው ተብሎ ይወሰን በሚለው ላይ ከውሳኔ ላይ ለመድረስ የጋራ ስምምነት እንዳልነበረ ዶክትር ቴድሮስ ተናግረዋል። ነገር ግን ወረርሽኙ በፍጥነት በዓለም ዙሪያ እየተዛመተ በመሆኑ፣ በእርግጥም ቫይረሱ የዓለም ሕዝብ ጤና ስጋት ነው የሚለውን ውሳኔ ማሳለፋቸውን ዋና ዳይሬክተሩ ገልጸዋል። “በዓለም ጤና ድርጅት ግምገማ የበሽታው ስጋት ከፍተኛ ስጋት ከሆነበት ከአውሮፓ በስተቀር በቀረው የዓለም ክፍል መካከለኛ ነው።” በዓለም ዙሪያ በሚደረጉ እንቅስቃሴዎች በሽታው የበለጠ መስፋፋት ዕድሉ በአሁኑ ጊዜ ዝቅተኛ ቢሆንም፣ ወረርሽኙ በስፋት የበለጠ በዓለም ላይ የመስፋፋት ስጋት እንዳለ ግን ግልጽ ነው ሲሉ ባለሥልጣኑ አክለዋል። ይህን የዝንጀሮ ፈንጣጣ ወረርሽኝ የዓለም የጤና ስጋት ነው ብሎ ድርጅቱ ማወጁ የመከላከያ ክትባት በፍጥነት እንዲዘጋጅና ቫይረሱ የበለጠ እንዳይዛመት ለማድረግ የሚያስፈልጉ የመከላከያ እርምጃዎች ተግባራዊ እንዲደረግ ያግዛል ብለዋል ዶክተር ቴድሮስ። በተጨማሪም ድርጅቱ ለበሽታው ተጋላጭ የሆኑትን ሰዎች ለመጠበቅና የበሽታውን መስፋፋት ለመግታት አገራት እርምጃ እንዲወስዱ የሚያደርግ መመሪያን እያዘጋጀ መሆኑ ተነግሯል። “ይህ ወረርሽኝ በትክክለኛ ዕቅዶችና በትክክለኛ ቡድኖች አማካይነት ለማስቆም የሚቻል ነው” ብለዋል ዶክተር ቴድሮስ አድሃኖም። የዝንጀሮ ፈንጣጣ በሽታ በመጀመሪያ የተገኘው በማዕከላዊ አፍሪካ ውስጥ እንደ አውሮፓውያኑ በ1950ዎቹ ነበር።	https://www.bbc.com/amharic/articles/cjj40w44xy9o
sports	የኢትዮጵያ ፕሪሚዬር ሊግ በሳተላይት ቴሌቪዥን መተላለፉ ምን ለውጥ አመጣ?	"የኢትዮጵያ ፕሪሚዬር ሊግ እንደ አዲስ ተዋቅሮ መካሄድ ከጀመረ ሃያ አምስተኛ የውድድር ዘመኑን ይዟል። በዲኤስ ቲቪ መተላለፍ የጀመረው ደግሞ ባለፈው የውድድር ዘመን ነው። 25ኛው ቤትኪንግ የኢትዮጵያ ፕሪሚዬር ሊግ የመጀመሪያ ሳምንት ጨዋታዎች ከጥቅምት 8/2014 ዓ.ም ጀምሮ ተካሂደዋል። የሳተላይት ማሰራጫው በበርካታ የአፍሪካ አገራት ይሠራል። ይህ ደግሞ የኢትዮጵያ ፕሪሚዬር ሊግን ዲኤስ ቲቪ የተሰኘው የሳተላይት ማሰራጫ በሚሠራባቸው ቦታዎች ሆነው መከታተል ያስችላል። ከዚህ ቀደም ፕሪሚዬር ሊጉ የተለያዩ  እንከኖች ተስተውለውበታል። ከእነዚህም መካከል የተጫዋቾችና ደጋፊዎች ሥነ ምግባር፤ የዳኞች እና ሊጉን የሚያስተዳድረው አካል ብቃትን መጥቀስ ይቻላል። እነዚህን እንከኖች የተሸከመው የኢትዮጵያ ፕሪሚዬር ሊግ ከቅርብ ጊዜ ወዲህ በተለየ መልኩ መነቃቃት አሳይቷል። ለዚህ ምክንያቱ የዲ ኤስ ቲቪ ሽፋን ማግኘቱ ይሆን? ፍሬው አስራት በኢትዮጵያ ፕሪሚዬር ሊግ ሹር ኩባንያ የሕክምና መኮንን [ሜዲካል ኦፊሰር] ሆኖ ያገልግላል። አልፎም ለተለያዩ የመገናኛ  ብዙኃን ስለኢትዮጵያ እግር ኳስ በመፃፍ ይታወቃል። ""ያው የሐዋሳ ልጅ እንደመሆኔ በእግር ኳስ ፍቅር የወድቅኩት ሐዋሳ ከነማን ከዚያም እነ ደቡብ ፖሊስ፣ ሲዳማ ቡና እንዲሁም ሌሎች ቡድኖችን በመመልከት ነው"" የሚለው ፍሬው ሊጉ ሰፊ ሽፋን በማግኘቱ ደስተኛ ነው። ""ያለፉትን 23 ዓመታት ዲኤስ ቲቪ ከመምጣቱ በፊት ያለውንና አሁን እየተመለከትነው ያለውን ብታነፃፅር ገና በሁለት ዓመት ያየነው ልዩነት የሰማይና የምድር ነው"" ይላል። ""ተጫዋቾቻችን ይታያሉ"" ፍሬው ሊጉ በአህጉር አቀፍ የሳተላይት ቴሌቪዥን አማካኝነት ሽፋን ማግኘቱ ዋነኛው ጥቅሙ ተደራሽነት ቢሆንም ከዚህ የዘለለ ብዙ አዎንታዊ ጎኖች አሉት ይላል። ""ያው ኢትዮጵያዊያን ኳስ እንወዳለን። ወደ ሜዳ ስንገባ ትንሽና ትልቅ ጨዋታ አንልም። ድጋፋችን የተለየ ቀለም ያለውና ውብ ነው። ሴቶች ወደ ሜዳ ይመጣሉ፤ ሕፃናት ይገባሉ። ዲኤስ ቲቪ ይህን ማሳየት ችሏል። ሌሎች አፍሪካ አገራት 'ኢትዮጵያውያን ለካ ኳስ ይወዳሉ' እንዲሉ ያደርጋል። ""ምንም እንኳ ያለፈው ዓመት ጨዋታ በዝግ ስታድየም ቢደረግም ዘንድሮ ግን የስታድየሙ አንድ አራተኛ መያዝ የሚችለውን ያህል ተመልካች እንዲገባ መደረጉ በጣም መልካም ነው።"" ፍሬው፤ አንዱ ፕሪሚዬር ሊጉ ሽፋን ማግኘቱ ጥቅሙ ተጫዋቾች የውጭ ዕድል እንዲያገኙ ማስቻል ነው ብሏል። ""ኢትዮጵያውያን ተጫዋቾች ከአገራቸው ውጭ አይጫወቱም ተብለው ይታማሉ። ነገር ግን አሁን ተጫዋቾች ራሳቸውን ማሳየት ስለሚችሉ የተሻለ ሊግ ያላቸው ክለቦችና ተጫዋች መልማዮች የኛን ልጆች ማየት ይችላሉ። ለምሳሌ አምና የሊጉ ከፍተኛ ግብ አግቢ የነበረው አቡበከር ናስር እንዴት በደቡበና ሰሜን አፍሪካ ሊግ ክለቦች ዓይን መግባት እንደቻለ በክረምቱ ሰምተናል።"" አምና ከፋሲል ከነማ ጋር ዋንጫ ማንሳት የቻለው ሙጂብ ቃሲም ዘንድሮ ለአልጄሪያው ጄኤስ ካቢሌ ለመጫወት ወደ አልጄርስ ማቅናቱም የሚዘነጋ አይደለም። የኢትዮጵያ እግር ኳስ ፌዴሬሽን ዋና ፀሐፊ ባሕሩ ጥላሁንም የቴሌቪዥን ሽፋኑ ""እግር ኳሱን እንድንሸጥ ያግዘናል"" ይላሉ። ""ተጫዋቾች እንዲነቃቁ ያደርጋል። እግር ኳሳችንን መከታተል የሚፈልጉ ሰዎች አሁን በቴሌቪዥን መከታተል ይችላሉ። አልፎም ተጨዋቾቻችንን አይተው ማስፈረም ለሚፈልጉ የተንቀሳቃሽ ምስል ይኖራል።"" የገንዘብ ጥቅም በኢትዮጵያ ፕሪሚዬር ሊግ የሚሳተፉ ክለቦች ከዲኤስ ቲቪ 'የብሮድካስትና የታይትል ኔም' በተሰኘ ማዕቀፍ የገንዘብ ጥቅም ያገኛሉ። ለዚህም ነው ዋና ሥራ ፀሐፊው ""ክለቦቻችን ምንም ገቢ ካለማግኘት ገቢ ወደ ማግኘት ተሸጋግረዋል"" የሚሉት። ነገር ግን ከዚህም አልፎ አሁን በቴሌቪዥን መታየት መቻላቸው አቅም ያላቸው ድርጅቶች ክለቦቹን 'ስፖንሰር' [የማስታወቂያ ስምምነት] እንዲያደርጉ ምክንያት ይሆናል ይላል ፍሬው በበኩሉ። ""ዓለም አቀፍም ሆኑ አገራዊ ድርጅቶች ከክለቦች ጋር የስፖንሰርሺፕ ስምምነት በመግባት አብረው መሥራት ይችላሉ። ማሊያ ላይ ድርጅታቸውን በማስታዋወቅ ሰፊ ሽፋን ሲያገኙ፤ ተያይዞ ደግሞ ክለቦች የገንዘብ ጥቅም ያገኛሉ።"" ምንም እንኳ በጣም ጥቂት ቢሆኑም የተወሰኑ የኢትዮጵያ ፕሪሚዬር ሊግ ክለቦች ከቅርብ ጊዜያት ወዲህ ከድርጅቶች ጋር የማስታወቂያ ውል እየገቡ መሆኑን መስማት ጀምረናል። ከሰሞኑ ኢትዮጵያ ቡና የስፖርት ውርርድ ኩባንያ ከሆነው ቤቲካ ጋር የአምስት ዓመታት 'የስፖንሰርሺፕ' ስምምነት መፈራረሙ ይታወሳል። ፍሬው ""ክለቦች በቴሌቪዥን መታየታቸው የአጨዋወት ስታይላቸውንና የክለብ አደረጃጀታቸውን ወደ ፕሮፌሽናል ደረጃ ለማሳደግ ጥረት እንዲያደርጉ ይገፋፋል"" ብሎ ያምናል። የሳተላይት ማሰራጫ ጣቢያው በተለያዩ ጊዜያት ለአሠልጣኞችና ለምክትሎቻቸው እንዲሁም ለዳኞች የተለያዩ ሥልጠናዎች በመስጠት ላይ እንደሆነ ፍሬው ይጠቁማል። ""ከዚህ ባሻገር እንደሚታወቀው የኢትዮጵያ ክለቦች እንደ ቢዝነስ ተቋም አይንቀሳቀሱም ነበር። ከመንግሥት ብር ይወስዳሉ። እሱን ይጠቀማሉ። በቃ። አሁን ግን ገቢ ማስገባት ጀምረዋል። ይህ የሆነው በቴሌቪዥን በመታየታቸው ነው።"" ፍሬው አክሎ፣ የሊግ አክሲዮን ማኅበሩ ቀስ በቀስ እንደ ደቡብ አፍሪካ ፒኤስኤል፤ እንደ ታንዛኒያው ፉትቦል ቦርድ እንዲያድግ ያደርገዋል ይላል። የሥነ ምግባር ጉዳይ የኢትዮጵያ ፕሪሚዬር ሊግን ወደኋላ ጎትቶታል ተብሎው ከሚታሰቡ ችግሮች መካከል የተጫዋቾችና ደጋፊዎች ሥነ-ምግባር ጉዳይ አንዱ እንደሆነ ይታመናል። በተለይ ሊጉ የሳተላይት ቴሌቪዥን ስርጭት ሽፋን ከማግኘቱ በፊት ባሉት ዓመታት የዳኛ ውሳኔን ባለማክበር እስከ አካላዊ ጥቃት የደረሰ ግጭት መመልከት የተለመደ ሆኖ ነበር። ለመሆኑ ፕሪሚዬር ሊጉ የቴሌቪዥን ስርጭት ማግኘቱ ይህንን ችግር ይቀርፈዋል? ከዚህ በፊት ጥፋት ሲጠፋ የፕሪሚዬር ሊጉ አስተዳዳሪ የነበረው እግር ኳስ ፌዴሬሽን ቅጣት የሚያስተላልፈው ከጨዋታ ኮሚሽነሮች በሚያገኘው መረጃ መሠረት እንደነበር ፍሬው ያስታውሳል። ""አሁን ግን ከጨዋታ ኮሚሽነሮች በተጨማሪ የተንቀሳቃሽ ምስል አለ። እንደቀድሞው ጥፋት አጥፍተህ ኮሚሽነሩ የኔ አካባቢ ሰው ነው፤ አሊያም በገንዘብ አልፈዋለሁ የምትልበት ጊዜ አይደለም አሁን። ሊግ ኮሚቴው ከኮሚሽነሮች ምስክርነት በተጨማሪ የተንቀሰቃሽ ምስል ተመልክቶ ስለሚወስን የዲሲፕሊን ጉዳይ ለውጥ አለው።"" ነገር ግን ይላል ፍሬው "". . .አፋችንን ሞልተን በጣም ቀንሷል ማለት አንችልም። ምክንያቱም ዲስኤ ቲቪ አምና ነው የመጣው። አምና ደግሞ ደጋፊዎች አልነበሩም። ቢኖሩም በጣት የሚቆጠሩ ነበሩ። ዘንድሮ ወደ 7 ሺህ አድጓል። ደጋፊዎች ሙሉ በሙሉ ወደ ሜዳ ሲመለሱ የዲሲፕሊኑም ጉዳይ ሊመለስ ይችላል የሚል ስጋት ይኖራል።"" ፕሪሚዬር ሊጉን የሚያስተዳደረው ሊግ ኩባንያ ደጋፊዎች ብሔር ተኮርና ፖለቲካ ነክ የሆኑ ጉዳዮችን ወደ ስታድዬም ይዘው እንዳይመጡ የሚደነግግ ሕግ አውጥቷል። ይህ ድንጋጌ ደጋፊዎቹ ወደ ሜዳ ሲመለሱ መሰል ድርጊቶችን እንዳይፈጽሙ፤ ከፈጸሙም የተንቀሳቃሽ ምስሎችን ተመልክቶ አጥፊዎች ላይ ቅጣት ለመጣል እንዲችል ያግዛል ይላል ፍሬው። አቶ ባሕሩ ""ስሜታዊነት ካሜራ ስላለ ላይቆም ይችላሉ"" ይላሉ። ""የሚከታተልህ ሕዝብ እንዳለ ስታስብ ስሜታዊነትን ልትቀንስ ትችላለህ እንጂ ያን ያህል የጎላ የዲሲፕሊን ለውጥ ይመጣል ብዬ አላስብም።"" ቢሆንም ጨዋታዎች በቴሌቪዥን መስኮት መተላለፋቸው፣ የተወሰነ አዎንታዊ ተፅዕኖ ሊያሳድሩ እንደሚችሉ ግን ያምናሉ። የሳር ርዝመት ጉዳይ የመጀመሪያው ሳምንት የኢትዮጵያ ፕሪሚዬር ሊግ ከሐዋሳ ዩኒቨርሲቲ ስታድየም መተላለፍ ሲጀምር ከተስተዋሉ ጉዳዮች አንዱ የሜዳው ሳር ርዝመት ነው። የተወሰኑ የሜዳው ክፍሎች ሳር እጅግ ከመርዘሙ የተነሳ የተጫዋቾችን ጫማ እስከመሸፈን ደርሷል። ይህ ጤናማ ነው? እንደ አገር የተጀመሩ ስታድየሞችን የመጨረስ እንዲሁም የሜዳ አጠባበቅ ትልቅ ድክመት አለ ይላል ፍሬው። ""ኢትዮጵያ በተለያዩ ቦታዎች ትላልቅ ስታድየሞችን ገንብታለች። ነገር ግን አልጨረሰቻቸውም። ለምሳሌ ሐዋሳ ውስጥ 50 ሺህ ሰው መያዝ የሚችለው ስታድየም አልተጠናቀቀም። ሌሎችም ቦታዎች እንዲሁ ነው"" በማለት ክልሎችም ይሁኑ ክለቦች የተሻለ ሜዳ ማቅረብ ስላልቻሉ ሊግ ኩባንያው ፊቱን ወደ ዩኒቨርሲቲዎች ለማዞር መገደዱን ይጠቅሳሉ። ""የክልል መንግሥታት ከሚያቀርቡት ስታድየም በተለየ ዩኒቨርሲቲዎች የተሻለ መሠረተ ልማት ዝርጋታ አላቸው። ለዚህ ነው ኩባንያው ፊቱን ወደዚህ ያዞረው።"" የፌዴሬሽኑ ዋና ሥራ ፀሐፊ አቶ ባሕሩ እንደ አገር ደረጃ የሚያሟላ ሜዳ አለመኖሩ በጣም ያሳዝናል ይላሉ። ""እንደሚታወቀው እግር ኳስ ፌዴሬሽን ሜዳ የለውም። አብዛኞቹ ሜዳዎች የክልሎች ናቸው። እኛ ሙያዊ እገዛ ከማድረግ በዘለለ የተለየ ነገር ማድረግ አንችልም። የክልል መንግሥታት ይህንን ለመቅረፍ መጣር አለባቸው፤ እኛም እገዛ ማድረግ ፍላጎታችንም ግዴታችንም ነው።"" መሻሻል የሚገባቸው የዳኝነት ውሳኔ አሁንም ችግሮች ቢስተዋሉበትም ከአምናው ግን ተሻሽሏል የሚለው ፍሬው፣ በተጨማሪም ""በሰዓት የመገኘት፣ ማሊያቸው ላይ ስማቸውን በትክክል መፃፍ የመሳሰሉ የፕሮፌሽናሊዝም ችግሮች አሉ። ነገር ግን ከአምና ዘንድሮ ይሻላል። ከዘንድሮ ደግሞ ቀጣዩ ዓመት ይሻላል ብዬ አምናለሁ። የብሮድካስት ዕድሉ ይህን ያሻሽላል የሚል እምነት አለኝ።"" እግር ኳስ ፌዴሬሽኑና ሊግ ኩባንያው ዳኞች ስህተታቸውን በምስል እንዲያዩና እንዲያርሙ በማድረጋቸው የተወሰነ ለውጥ አለ በማለትም ""ከጨዋታ ውጭ ያልሆኑ ኳሶችን ይሽራሉ። ጥፋት ተፈፅሞ አልተፈፀመመም ይላሉ። ይህን ሁሉ የምታየው በመልሶ ምልከታ ነው።"" . . . ጨዋታዎች በቴሌቪዥን እየተላለፉ መሆናቸው ዳኞች ራሳቸውን ብቁ አድርገው እንዲገኙ ያደርጋል የሚል ዕምነት ያለው ፍሬው ""ብዙ ነገር በጊዜ ሂደት የበለጠ ይስተካከላል የሚል እምነት አለኝ። ከአራትና አምስት ዓመታት በኋላ ደግሞ 'ቪኤአር' [በቪዲዮ የታገዘ ዳንነትን] መጠቀም እንችል ይሆናል።"""	https://www.bbc.com/amharic/news-59020257
politics	ሩሲያ እና ዩክሬን፡ ጦርነቱ እንዴት ሊጠናቀቅ ይችላል? ጦርነቱ እንዲያበቃ የሚያስችሉ አምስት ሁኔታዎች	"በጦርነቱ ጭጋግ ውስጥ ሆኖ ስለወደፊት ማሰብ አስቸጋሪ ሊሆን ይችላል። ከጦር አውድማ የሚሰሙት ዜናዎች፣ የዲፕሎማሲው ጩኸት፣ የሐዘንና የተፈናቃዮች ስሜት፤ ይህ ሁሉ ከአቅም በላይ ሊሆን ይችላል። እስቲ ለአፍታ ከዚህ ሁሉ አረፍ ብለን በዩክሬን ያለው ግጭት እንዴት ሊያበቃ እንደሚችል እናስብ። ፖለቲከኞች እና ወታደራዊ ባለሙያዎች እያጤኗቸው የሚገኙት ሁኔታዎች የትኞቹ ናቸው? ጥቂቶች ብቻ ናቸው ስለወደፊቱ በልበ ሙሉነት ሊተነብዩ የሚችሉት። አንዳንድ ሊሆኑ የሚችሉ ውጤቶችን እነሆ። አጭር ጦርነት ይህ እንዲሆን ሩሲያ ወታደራዊ እንቅስቃሴዋን ታሳድጋለች። በመላ ዩክሬን ተጨማሪ የጦር መሳሪያዎች እና የሮኬት ጥቃቶች ይፈጸማሉ። እስካሁን ዝቅተኛ ሚና የነበረው የሩሲያ አየር ኃይል አውዳሚ የአየር ድብደባዎችን ይጀምራል። ቁልፍ የሆኑ ብሔራዊ መሠረተ ልማቶች ላይ ያነጣጠሩ የሳይበር ጥቃቶች በዩክሬን ላይ ይደርሳሉ። የኃይል አቅርቦቶች እና የመገናኛ አውታሮች ይቋረጣሉ። በሺህዎች የሚቆጠሩ ሠላማዊ ሰዎች ይሞታሉ። በጀግነነት ቢከላከሉም ኪዬቭ በቀናት ውስጥ እጅ ትሰጣለች። በሞስኮ የሚደገፍ የአሻንጉሊት አገዛዝ መንበሩን ይቆጣጠራል። ፕሬዝደንት ዜሌንስኪ ይገደላሉ ወይም የግዞት መንግሥት ለመመስረት ወደ ምዕራብ ዩክሬን ካልሆነም ወደ ባሕር ማዶ ይሸሻሉ። ፕሬዝዳንት ፑቲን ማሸነፋቸውን ያውጃሉ። የተወሰኑ ኃይሎቻቸውን ወደ ሩሲያ በመመለስ ሌሎቹ ቁጥጥር ለማድረግ በዩክሬን ይቀራሉ። በሺህዎች የሚቆጠሩ ስደተኞች ወደ ምዕራብ መሸሻቸውን ይቀጥላሉ። ዩክሬን ቤላሩስን በመቀላቀል ለሞስኮ መገበር ትጀምራለች። ይህ ላይሳካ የሚችል ቢመስልም ብዙ ነገሮች ላይ መለዋወጥ ሊከሰት ይችላል። በተለይም ደግሞ የሩሲያ ኃይሎች በተሻለ ሁኔታ ካጠቁ፣ በብዛት ከዘመቱ እና የዩክሬናውያን የውጊያ መንፈስ ከደበዘዘ ሊሳካ ይችላል። ፑቲን በኪዬቭ የመንግሥት ለውጥ በማድረግ የዩክሬን ከምዕራባቡ ጋር የምታልመው ውህደት ሊያከትም ይችላል። ሆኖም ማንኛውም የሩሲያ ደጋፊ መንግሥት ሕጋዊነት የሌለውና እና ለአመጽ ተጋላጭ ይሆናል። ይህ ያለመረጋጋትን በመፍጠር እንደገና ግጭት የመከሰት ዕድሉን ከፍተኛ ያደርገዋል። ረዥም ጦርነት ምናልባትም ይህ ግጭት ወደ ረዥም ጊዜ ጦርነት የመቀየር ዕድሉ ከፍተኛ ነው። ምናልባትም የሩሲያ ኃይሎች በሥነ ምግባር ማነስ፣ በደካማ ሎጅስቲክስ እና በብልህ አመራር ማጣት እየተደናቀፉ ይወድቃሉ። በጎዳናዎች ላይ በሚደረጉ የመከላከል ውጊዎች ሳቢያ እንደ ኪዬቭ ያሉ ከተሞችን ለመቆጣጠር የሩሲያ ኃይሎች ረዥም ጊዜ ሊወስድባቸው ይችላል። ረዥም ከበባ ይመጣል። ጦርነቱ እአአ በ1990ዎቹ የቺቺኒያ ዋና ከተማ የሆነችውን ግሮዝኒን ለመያዝ እና ለማጥፋት ሩሲያ ያደረገችውን ረዥም እና ጭካኔ የተሞላበት ጦርነትን የሚያስታውስ ነው። የሩሲያ ኃይሎች የዩክሬን ከተሞችን መያዝ ከቻሉም ለመቆጣጠር ሊቸገሩ ይችላሉ። ምናልባትም ሩሲያ እንደዚህ ያለውን ሰፊ አገር ለመሸፈን በቂ ወታደሮችን ማሰማራት አትችል ይሆናል። የዩክሬን ኃይሎች ወደ ሽምቅ ተዋጊነት ለመቀየር ተነሳሽነት ያላቸው እና በአካባቢው ሕዝብ የሚደገፉ ሊሆኑ ይችላሉ። ምዕራባውያን የጦር መሳሪያ እና ጥይቶችን ማቅረባቸውን ቀጥለዋል። ከዚያም ከብዙ ዓመታት በኋላ ምናልባት በሞስኮ አዲስ አመራር ሲቀየር የሩሲያ ኃይሎች አንገታቸውን ደፍተውና በደም ጨቅይተው መጨረሻ ዩክሬንን ለቀው ሊወጡ ይችላሉ። ይህም የሶቪየት ኃይሎች እአአ በ1989 በአፍጋኒስታን ውስጥ ተሰማርተው ሙጃሂዲን እስላማዊ አማፂያንን ሲዋጉ ቆይተው ከአስር ዓመታት በኋላ የወጡበት መንገድ ዩክሬን ውስጥ ሊያጋጥማቸው ይችላል። የአውሮፓ ጦርነት ይህ ጦርነት ከዩክሬን ድንበር ውጪ ሊቀጥል ይችል ይሆን? ፕሬዚዳንት ፑቲን የኔቶ አባል አገራት ያልሆኑትን እንደ ሞልዶቫ እና ጆርጂያ ያሉትን የቀድሞ የሶቪየት ሪፐብሊኮች ጦራቸውን በማዝመት የቀድሞ የሩሲያ ግዛትን መልሶ ማግኘት ይፈልጉ ይሆናል። ወይም የተሳሳተ ስሌት እና የጦርነት መባባስ ሊኖር ይችላል። ፑቲን የምዕራባውያን ለዩክሬን ኃይሎች የሚያደርጉትን የጦር መሳሪያ ድጋፍ ጠብ ጫሪ በማለት የበቀል እርምጃ ለመውሰድ ሊወስኑ ይችላሉ። ከሩሲያ የባሕር ዳርቻ ከሌኒንግራድ ጋር የመሬት ኮሪደር ለመመስረት ወታደሮቻቸውን እንደ ሊቱዌኒያ ወዳሉ የኔቶ አባል አገር የባልቲክ ግዛቶች እንደሚልኩ ሊያስፈራሩ ይችላሉ። ይህ በጣም አደገኛ ሲሆን ከኔቶ ጋር ጦርነትን ሊቀሰቅስ ይችላል። የወታደራዊ ሕብረቱ ቻርተር አንቀፅ 5 እንደሚለው በአንድ አባል ላይ የሚደረግ ጥቃት በሁሉም ላይ የሚፈጸም ጥቃት ነው። ፑቲን ሥልጣናቸውን ለማዳን ብቸኛው መንገድ እንደሆነ ከተሰማቸው ይህንን መንገድ ሊመርጡ ይችላሉ። ምናልባትም በዩክሬን ሽንፈት ከገጠማቸውም ጦርነቱን የበለጠ ለማስፋት ሊሞክሩም ይችላሉ። ፑቲን ለረዥም ጊዜ ዓለም አቀፍ ደንቦችን ለመጣስ ወደኋላ እንደማይሉ ታይቷል። ይህ አመክንዮ በኒውክሌር ጦር መሳሪያ አጠቃቀም ላይም ሊተገበር ይችላል። ፑቲን የኒውክሌር ኃይላቸው በተጠንቀቅ እንዲቆም ትዕዛዝ አስተላልፈዋል። በርካታ ተንታኞች ትዕዛዙ መሣሪያውን ስለመጠቀማቸው ወይም መጠቀማቸው የማይቀር መሆኑ ላይ ጥርጣሬ  አላቸው። ሆኖም የሩሲያ አስተምህሮ በጦር ሜዳ ላይ ስልታዊ የኒውክሌር ጦር መሳሪያዎችን መጠቀም እንደሚቻል የሚያስታውስ ነው። ዲፕሎማሲያዊ መፍትሔ የተባበሩት መንግሥታት ዋና ፀሐፊ አንቶኒዮ ጉቴሬዝ ""አሁን የሚናገሩት ጠመንጃዎቹ ቢሆኑም የውይይቱ መንገድ ሁሌም ክፍት ሆኖ መቀጠል አለበት"" ብለዋል። በእርግጠኝነትም ውይይቱ ይቀጥላል። የፈረንሳዩ ፕሬዝዳንት ማክሮን ከፕሬዝዳንት ፑቲን ጋር በስልክ ተነጋግረዋል። በሚገርም ሁኔታም የሩሲያ እና የዩክሬን ባለሥልጣናት ቤላሩስ ድንበር ላይ ለመነጋገር በተደጋጋሚ ተገናኝተዋል። ረብ ያለው ነገር ላይ አልደረሱ ይሆናል። ነገር ግን ፑቲን ለመነጋገር መስማማታቸው ቢያንስ በድርድር የተኩስ ማቆም ዕድል መኖሩን የተቀበሉ ይመስላል። ዋናው ጥያቄ የአሜሪካንን ቃል ማስቀየር ይቻላል ወይ? የሚለው ነው። ዲፕሎማቶች እንደሚናገሩት የሩሲያው መሪ የምዕራባውያን ማዕቀቦችን ለማስነሳት ምን እንደሚያስፈልግ ማወቅ በጣም አስፈላጊ ሲሆን፣ ለዚህም ቢያንስ ራስን የማዳን ስምምነት ሊደረስ ይቻላል ። ይህንን ሁኔታ እንመልከት፤ ጦርነቱ ለሩሲያ መጥፎ ሆኖ እየሄደ ነው እንበል። ማዕቀቡ ሞስኮን ማነቃነቅ ጀመሯል። አስከሬን ወደ አገር ቤት ሲመለስ ተቃውሞ እየጨመረ ይሄዳል። ፑቲን መዋጥ ከሚችሉት በላይ ጎርሰው እንደሆነ ሊያስቡ ይችላሉ። ጦርነቱ እንዲቀጥል በማድረግ ከሚመጣው ውርደት ይልቅ ለስልጣናቸው ትልቅ ስጋት ሊሆን እንደሚችል ይገመግማሉ። ቻይና ጣልቃ ገብታ የሩሲያን ዘይትና ጋዝ ጦርነቱ እስካልቆመ ድረስ እንደማትገዛ በማስጠንቀቅ በሞስኮ ላይ ጫና አሳድራ እንድትስማማ ታደርጋለች። ስለዚህ ፑቲን መውጫ መንገድ መፈለግ ይጀመራሉ። የዩክሬን ባለሥልጣናት በበኩላቸው በአገራቸው ላይ እየደረሰ ያለውን ጥፋት በመመልከት የፖለቲካ ስምምነት ማድረግ ከእንደዚህ አይነት አሰቃቂ የህይወት መጥፋት የተሻለ ሊሆን ይችላል ብለው ይደመድማሉ። ስለዚህ ዲፕሎማቶች ጣልቃ ይገቡና ስምምነት ይደረሳል። እንበልና ሩሲያ ክራይሚያ እና ዶንባስ እንድትወስድ ዩክሬን ትፈቅዳለች፤ በምላሹ ደግሞ ፑቲን የዩክሬን ነፃነት እና ከአውሮፓ ጋር ያላትን ግንኙነት የማጠናከር መብትን ይቀበላሉ። ይህ የማይመስል ሊሆን ይችላል። ሆኖም ከደም አፋሳሽ ግጭት ሊመጣ የሚችልም ጭምር ነው። የፑቲን ከሥልጣን መወገድ ቭላድሚር ፑቲን ራሳቸው ወረራውን ሲጀምሩ ""ለማንኛውም ውጤት ዝግጁ ነን"" ብለው ነበር። ውጤቱ ሥልጣናቸውን ማጣት ቢሆንስ? የማይታሰብ ሊመስል ይችላል። ዓለም ባለፉት ቀናት በመቀየሯ እንደዚህ ያሉ ነገሮች አሁን ይታሰባሉ። በለንደኑ ኪንግስ ኮሌጅ የጦርነት ጥናት ፕሮፌሰር የሆኑት ሰር ላውረንስ ፍሪድማን በዚህ ሳምንት ""እንደ ኪዬቭ ሁሉ በሞስኮም የመንግሥት ለውጥ ሊኖር ይችላል"" ሲሉ ጽፈዋል። ይህን ለምን ሊሉ ቻሉ? ምናልባት ፑቲን አስከፊ ጦርነትን ስለጀመሩ ሊሆን ይችላል። በሺህዎች የሚቆጠሩ የሩሲያ ወታደሮች እየሞቱ ነው። የኢኮኖሚ ማዕቀቡ ጉዳት ይኖረዋል። ፑቲን የሕዝብ ድጋፍ ሊያጡ ይችላሉ። ምናልባትም የሕዝባዊ አብዮት ስጋት አለ። ያንን ተቃውሞ ለማፈን የሩሲያን የፀጥታ ኃይሎች ይጠቀማሉ። ይህ ሁሉ አሰልቺ ሆኖ የሩሲያ ወታደራዊ፣ ፖለቲካዊ እና ኢኮኖሚያዊ ልሂቃን ፊታቸውን ሊያዞሩባቸው ይችላሉ። ምዕራባውያን በግልጽ እንደሚናገሩት ፑቲን ከሄዱ እና ለዘብተኛ መሪ ከተተካ አንዳንድ ማዕቀቦችን በማንሳት መደበኛ ዲፕሎማሲያዊ ግንኙነት ወደ ነበረበት እንደሚመለስ ግልፅ ነው። ደም አፋሳሽ መፈንቅለ መንግሥት ተካሄዶም ፑቲን ሊነሱ ይችላሉ። ይህም ምናልባት አሁን ላይመስል ይችላል። ነገር ግን ከፑቲን ተጠቃሚ የሆኑ ሰዎች ጥቅማቸውን ማስጠበቅ እንደማይችሉ ካመኑ ሊሆን ይችላል። እንደ ማጠቃለያ እነዚህ መላ ምቶች ራሳቸውን ችለው ብቻ የሚቆሙ ላይሆኑ ይችላሉ። አንዳንዶቹ የተለያዩ ውጤቶችን ለማምጣት ሊጣመሩ ይችላሉ። ነገር ግን በዚህ ግጭት ዓለም ተለውጧል። ወደ ቀድሞው ሁኔታው አይመለስም። ሩሲያ ከውጭው ዓለም ጋር ያላት ግንኙነት የተለየ ይሆናል። አውሮፓ ለደኅንነት ያላት አመለካከት ይለወጣል።"	https://www.bbc.com/amharic/news-60653006
sports	የጀርመን እግር ኳስ ቡድን በኮሮና ፍርሃት 37 ለ 0 ተሸነፈ	የቅርጫት ኳስ ውጤት አይደለም፡፡ የእግር ኳስ ነው፡፡ አንድ የጀርመን እግር ኳስ ቡድን በባለጋራው 37 ለ 0 ተሸንፏል፡፡ ‹ለመሆኑ ተጫዋቾቹ ሜዳ ላይ ነበሩ ወይ?› ብሎ መጠየቅ የአባት ነው፡፡ አዎ ነበሩ፡፡ ነገር ግን በኮሮና ምክንያት 7 ተጫዋችችን ብቻ ነበር ለማሰለፍ የተገደዱት፡፡ 7ቱ ተጫዋቾችም ቢሆኑ የኮቪድን ማኅበራዊ መራራቅ ሕግን አጥብቀው ለማክበር ሲሉ አይጠጋጉም ነበር፡፡ ኳስ በርቀት እየመቱ መናበብ አቃታቸው፡፡ ይህ 37 ጎሎች የገቡበት ቡድን ሪፕዶርፍ ይባላል፡፡ ሪፕዶርፍ በእሁዱ ግጥሚያ ማሰለፍ የቻለው በእግር ኳስ ጨዋታ ማሰለፍ የሚቻለውን ትንሽ ቁጥር ነው፡፡ 7 ተጫዋቾች ብቻ፡፡ ይህን ያደረገው 4 ተጫዋቾች በጉዳት ቀርተው ወይም ቀይ ካርድ አይተው አይደለም፡፡ ኮሮናን ለመከላከል በሚል ነው 7 ተጫዋች ብቻ ያሰለፈው፡፡ ሪፕዶርፎች በዚህ ደረጃ ኮሮናን ለምን ፈሩ ብሎ መጠየቅ ያስፈልጋል፡፡ ቡድኑ የበዛ ጥንቃቄ ያደርግ የነበረው ተጋጣሚው ኤስ ቪ ሆልደንስቴድ ቀደም ባለ ጨዋታ፣ አንድ ተጫዋቹ በኮቪድ መያዙ ከተሰማ በኋላ ነው፡፡ በዚህ ግጥሚያ ግን ሁሉም ተጫዋቾች ኮሮና እንደሌለባቸው ቢረጋገጥም ተሸናፊው ቡድን ግን እርግጠኛ ስላልሆነ ነው ጎዶሎ ተጨዋቾችን በማሰለፍ ከቫይረሱ ለመጠበቅ የሞከረው፡፡ ከዚህ ይልቅ ጨዋታውን ለምን ፎርፌ አልሰጡም ሊባል ይችላል፡፡ ሪፕዶርፍ ያን ቀን በጨዋታው ባይገኝ 200 ፓውንድ ቅጣት ይጠብቀው ነበር፡፡ 200 ፓውንድ ከየት ይመጣል? ቡድኑ ይህን ዓይነት ታሪካዊ ሽንፈት ከመሸነፉ ቀደም ብሎ ጨዋታው እንዲሰረዝለት ቢጠይቅም ውድድሩን የሚያስተናብረው የአካባቢው የስፖርት ማኅበር ግን ጥያቄውን ውድቅ አድርጎበት ነው ለዚህ ውድቀት የዳረገው፡፡ ሪፕዶርፍ የኳስ ቡድን አባላት እንደተናገሩት ባለፈው ጊዜ በኮቪድ ታመመ የተባለው የባለጋራው ቡድን ተጫዋች ፍርሃት ውስጥ ከቷቸዋል፡፡ ምክንያቱም ከሱ ጋር ንክኪ የነበራቸው ልጆች በዚህ ጨዋታ ተሰልፈው ሊሆን ይችላል በሚል ተጠግቶ ኳስ ለመቀማት የሚሞክር አልነበረም፡፡ ነገር ግን ሁሉም የባለጋራ ተጨዋቾች ተመርምረው ከቫይረሱ ነጻ ተብለው ነው የተሰለፉት፡፡ ‹ተመርምረው ነጻ ተብለው የለም ወይ? ለምን ፈራችሁ ሲባሉ›› ቢመረመሩም የነሱ ተጨዋች በኮሮና መያዙ ከተነገረ 14 ቀናት አላለፈውም ነበር፤ ስለዚህ ራሳችንን መጠበቅ ነበረብን ብለዋል፡፡ የአሸናፊው ቡድን ሆልደንስቴት አሰልጣኝ ፍሎሪያን ሺዋተር በበኩላቸው ይህንን ጨዋታ ባልተጨበጠ ፍርሃት ተመስርቶ መሰረዝ አግባብ አይደለም፤ ስለዚህ ባገኘነው ክፍተት ተጠቅመን በሰፊ የጎል ልዩነት ማሸነፍ ችለናል ብለዋል፡፡ 39 ጎል የገባበት ቡድን 90 ደቂቃውን ሙሉ ይጫወት አይጫወት ዘገባው ያለው ነገር የለም፡፡	https://www.bbc.com/amharic/news-54201152
business	ሶማሊያ ውስጥ ሚሊዮኖች ለረሃብ መጋለጣቸው ተነገረ	በዚህ ዓመት ሶማሊያን ባጋጠሟት ተፈጥሯዊ ችግሮች ምክንያት በሚሊዮኖች የሚቆጠር ሕዝቧ የሚያስፈልገውን ምግብ ሊያገኝ እንደማይችል ተነገረ። ሴቭ ዘ ችልድረን የተባለው ዓለም አቀፍ ግብረ ሰናይ ድርጅት እንዳለው የበረሃ አንበጣ ወረራ፣ የአየር ፀባይ ለውጥ እንዲሁም ከሚያስፈልገው አማካይ የዝናብ መጠን በታች መዝነብ በርካታ ሕዝብን ለችግር አጋልጦታል። በዚህም ሳቢያ በሶማሊያ የተለያዩ አካባቢዎች የሚኖሩ በሚሊዮኖች የሚቆጠሩ ሰዎች የሚያስፈልጋቸውን በቂ የምግብ ምርት እንደማያገኙ አመልክቷል። ሴቭ ዘ ችልድረን እንዳለው በዚህ ሳቢያም በምርት ወቅቱ በሶማሊያ ውስጥ የሚመረተው የሰብልና የአትክልት ምርት በ80 በመቶ ይቀንሳል ተብሎ ይጠበቃል። በተጨማሪም የሶማሊያ ዋነኛ ኢኮኖሚያዊ ገቢ ምንጭ የሆነው የቀንድ ከብት ሽያጭም በከፍተኛ ደረጃ እንደሚጎዳ ተነግሯል። በዚህም ሳቢያ ሶማሊያ ለሽያጭ የምታቀርባቸው የቁም እንስሳት ገቢም በ55 በመቶ ያሽቆለቁላል ተብሎ ተሰግቷል። ግብረ ሰናይ ድርጅቱ እንዳመለከተው በተከሰተው የምግብ እጥረት ምክንያት እናቶች ለልጆቻቸው በቀን አንድ ጊዜ ምግብ ለማቅረብ ተስፋ በሚያስቆረጥ ሁኔታ እየተቸገሩ ነው። በዚህም ሳቢያ አንዳንድ ህጻናት ከአሁኑ ተገቢውን ምግብ ባለማግኘታቸው ሳቢያ በጤናቸው ላይ ጉዳት እየታየ ነው። በተለያዩ ተፈጥሯዊ ክስተቶች ሳቢያ ለምግብ እጥረት የተጋለጡት ሶማሊያውያን ሁኔታ ቀስ በቀስ ወደ አደገኛ ሁኔታ እንዳይሄድ ስጋት ተፈጥሯል። ለዚህ ዓመት የተቀመጡት ግምቶች እንዳመለከቱት በደቡባዊ ሶማሊያ የሚኖሩ ድሃ ቤተሰቦች ከሚያመርቱት ውስጥ ለምግብነት ሊያገኙ የሚችሉት ምርት 15 በመቶ ብቻ እንደሚሆን ተነግሯል። ከዚህ ቀደም ተመሳሳይ አስቸጋሪ ሁኔታ በሚገጥማቸው ጊዜ ከምርታቸው ግማሽ ያህሉን አግኝተው የምግብ እጥረቱን ጊዜ ለማለፍ ይችሉ የነበረ ሲሆን የአሁኑ ግን የከፋ ነው ተብሏል። ሶማሊያ ከሦስት አስርት ዓመታት በላይ በእርስ በርስ ጦርነት ውስጥ የቆየች ሲሆን ይህም በመሰረተ ልማቶቿ ላይ ከባድ ውድመትን በማስከተሉ ተፈጥሯዊ ችግሮች ከሚያስከትሉት ጉዳት ጋር ተዳምሮ ሕዝቡ ላይ ከባድ ጫናን አስከትሏል። በተጨማሪም አልሻባብ የተባለው ታጣቂው ጽንፈኛ ቡድንም አገሪቱ ወደ መረጋጋት እንዳትመለስ ምክንያት ከመሆኑ በተጨማሪ በተለያዩ ጊዜያት በሚፈጽማቸው የሽብር ጥቃቶች በርካታ ሰላማዊ ሰዎች ይገደላሉ። በተባበሩት መንግሥታትና በአፍሪካ ሕብረት የሚደገፈው የሶማሊያ ማዕከላዊ መንግሥትም በውስጥ በተደጋጋሚ በሚያጋጥመው ፖለቲካዊ አለመረጋጋት ሳቢያ በውጥረት ውስጥ በመሆኑ የታጣቂ ቡድኑንና ተፈጥሯዊ ክስተቶችን በመቆጣጠር አገሪቱን ለማረጋጋት ፈተና ገጥሞት ቆይቷል።	https://www.bbc.com/amharic/news-56715602
health	ኮሮናቫይረስ፡ ቫይታሚን ዲ ከኮቪድ-19 ይከላከለን ይሆን?	ተመራማሪዎች ቫይታሚን ዲ ሰውነታችን የበሽታ መከላከል ስርዓት ብርታትን በመስጠት ከኮቪድ-19 ጋር ለሚያደርገው ፍልሚያ እገዛ ያደርጋል ወይ? የሚለውን ለማረጋገጥ የሚያስችላቸውን ሙከራ ለማድረግ በጎ ፈቃደኞችን እየፈለጉ መሆኑ ተገልጿል። በጎ ፈቃደኞቹ ከጸሀይ ብርሀን የሚገኘው ቫይታሚን ዲ እጥረት ካለባቸው ለሚቀጥሉት ስድስት ወራት በፖስታ ቤት በኩል የቫይታሚን ዲ እንክብሎች ወደቤታቸው ይላክላቸዋል። የዩናይትድ ኪንግደም ዜጎችና ነዋሪዎች ደግሞ የብርዱ ወቅት እየመጣ መሆኑን ተከትሎ የቫይታሚን ዲ እጥረት በሰውነታችሁ ውስጥ ሊፈጠር ስለሚችል እንክብሎቹን ብትወስዱ ጥሩ ነው ተብለዋል። የቫይታሚን ዲ እንክብሎቹ ከኮቪድ ጋር በተያያዘ ብቻ ሳይሆን አጠቃላይ በሽታ የመከላከል አቅምን ከፍ ለማድረግና ኢንፌክሽኖችን ለመቀነስም በእጅጉ ጠቃሚ ነው ተብሏል። የቫይታሚን ዲ እጥረት የሚታይባቸው ሰዎች አብዛኛዎቹ እድሜያቸው የገፋና የአፍሪካ አልያም የእሲያ ዝርያ ያለባቸው ሰዎች ሲሆኑ እነዚህ ሰዎች ለኮቪድ-19 ተጋላጭ መሆናቸውም ሌላ አሳሳቢ ነገር ነው። በለንደን ኩዊን ሜሪ ዩኒቨርሲቲ ተመራማሪዎች እየተደረገ የሚገኘው ምርምር በባርትስ በጎ አድራጎት ድጋፍ ይደረግለታል። በምርምሩም የቫይታሚን ዲ እንክብሎች ለሰዎች ይታደላሉ። የምርምሩ መሪ የሆኑት ዴቪድ ጆሊፍ እንደሚሉት ''ሙከራው በዚህ ረገድ ጠንከር ያለ ምላሽ ይሰጠናል ብለን እናምናለን'' ብለዋል። አክለውም ''ቫይታሚን ዲ ኮቪድ-19ኝን የመከላከል አቅም ከፍ የሚያደርግ ከሆነ ትልቅ ዜና ይሆናል'' ብለዋል። ''የቫይታሚን ዲ እንክብሎች እጅግ ዝቅተኛ በሆነ ዋጋ የሚገኙ ናቸው፤ በተጨማሪም የጎንዮሽ ጉዳታቸው ዝቅተኛና በቀላሉ መገኘት የሚችሉ ናቸው። ወረርሽኙን ለመዋጋት እየተሰራ ያለው ዓለማ አቀፍ ሰራ በደንብ ሊያግዝ ይችላል'' ምንም እንኳን የቫይታሚን ዲ እንክብሎችን መውሰድ ለጤና ጠቃሚ ቢሆንም ከህክምና ባለሙያዎች ምክር ውጪ መውሰድ ግን የጎንዮሽ ጉዳት ሊያስከትል እንደሚችል ባለሙያዎቹ ገልጸዋል።	https://www.bbc.com/amharic/news-54569305
health	ኮሮናቫይረስ፡ የዓለም ጤና ድርጅት ለአዲሶቹ የኮቪድ ዝርያዎች የግሪክ ስያሜዎችን ሰጠ	የዓለም ጤና ድርጅት ለአዳዲሶቹ የኮቪድ-19 ዝርያዎች ስም ለመስጠት የሚያስችል ስርአት ማዘጋጀቱን አስታወቀ። ከዚህ በኋላም ድርጅቱ የቫይረሱን አይነቶች ለመለየት የግሪክ ፊደላትን የሚጠቀም ሲሆን በዩናይትድ ኪንግደም፣ ደቡብ አፍሪካና ሕንድ ውስጥ የታዩት አዳዲስ ዝርያዎች መጀመሪያ ስያሜ ይሰጣቸዋል። ለምሳሌም በዩናይትድ ኪንግደም የታየው አዲሱ ቫይረስ ዝርያ 'አልፋ' የሚል ስያሜ ተሰጥቶታል። የደቡቡ አፍሪካው 'ቤታ' የተባለ ሲሆን በሕንድ በርካቶችን ያጠቃው የቫይረስ አይነት ደግሞ 'ዴልታ' ተብሎ እንደሚጠራ የዓለም ጤና ድርጅት አስታውቋል። የዓለም ጤና ድርጅት ስያሜዎቹን ያስተዋወቅኩት አንደኛ በንግግር ወቅት ቀላል ለማድረግና በሁለተኛ ደረጃ ደግሞ በቫይረሱ ዙሪያ የሚኖሩ የተለያዩ ማግለሎችን ለማስቀረት ነው ብሏል። ባሳለፍነው የፈረንጆቹ ወር መጀመሪያ አካባቢ የሕንድ መንግሥት በአገሪቱ የተገኘውን የኮቪድ-19 አዲስ ቫይረስ 'ቢ.1.617.2' የሚል ስያሜ መስጠቱን ተከትሎ በርካታ ትችቶችን አስተናግዶ ነበር። ''የትኛውም አገር አዲስ የቫይረሱ አይነቶችን ሪፖርት በማድረጉ መገለል ሊደርስበት አይገባም'' ብለዋል የዓለም ጤና ደርጅት ቴክኒካል መሪ የሆኑት ማሪያ ቫን ኬርኮቭ። አክለውም አገራት አዲሶቹ ቫይረሶች ላይ ጠበቅ ያለ የክትትልና የምርመራ ስራ እንዲያከናውኑ ጥሪያቸውን አቅርበዋል። አዲሱ የቫይረሶቹ ስያሜ ከተለያዩ ነገሮች አንጻር ከግምት ውስጥ እንደገባ የተገለጸ ሲሆን የሁሉም ቫይረሶች ስም ዝርዝር በዓለም ጤና ድርጅት ድረገጽ ላይ ይፋ ተደርጓል። እነኚህ የግሪክ ፊደላት አሁን በጥቅም ላይ እየዋሉ የሚገኙትን ሳይንሳዊ ስሞች የሚተኩ አይደለም። አዲሶቹ የኮሮናቫይረስ አይነቶች ከ24 የሚበልጡ ከሆነ የተዘጋጀው ስርአት ፊደላት ያልቁበታል። በዚህም መሰረት አዲስ ስያሜ የመስጠት ስርአት ይዘረጋል ብለዋል ማሪያ ቫን ኬርኮቭ። ''እኛ እያልን ያለነው እንደ ቢ.1.617.2 ያሉ ሳይንሳዊ ስያሜዎችን ሙሉ በሙሉ መቀየር ሳይሆን ሁሉም ሰው የሚረዳው አይነት ስያሜ እንስጠው ነው። ስያሜው ቀለል ሲል ማህበረሰቡ በዕለት ተዕለት ግንኙነቱ ይጠቀማቸዋል'' ብለዋል። ሰኞ ዕለት የዩናይትድ ኪንግደም መንግስትን የሚያማክሩ ተመራማሪዎች አገሪቱ በሶስተኛው ዙር የኮሮናቫይረስ ወረርሽኝ የመጀመሪያ ደረጃ ላይ እንደምትገኝ ገልጸዋል። በዋነኛነት ሰዎችን እያጠቃ የሚገኘውም 'ዴልታ' የሚል ስያሜ የተሰጠው የሕንዱ ዝርያ ነው። ይህ ዝርያ 'አልፋ' የሚል ስያሜ ከተሰጠው የዩኬው ዝርያ በበለጠ መልኩ በቶሎ መሰራጨት የሚችል ሲሆን በዩኬ ለጨመረው በቫይረሱ የተያዙ ሰዎች ምክንያት ነው። በሌላ በኩል በቬትናም የተስተዋለው አዲሱ የቫይረስ አይነት በሕንድ እና ዩናይትድ ኪንግደም ከታዩት የቫይረሱ ዝርያዎች የተቀላቀለ ሲሆን በቀላሉ በአየር መተላለፍ የሚችል ነው።	https://www.bbc.com/amharic/news-57313043
politics	የሶማሊያ አዲስ ፕሬዝዳንት በዓለ ሲመት በሰኔ ወር ይጠበቃል	አዲሱ የሶማሊያ ፕሬዝዳንት ቤተ መንግሥት ገብተዋል፡፡ ሥራ ጀምረዋል፡፡ ነገር ግን ይፋዊ በዓለ ሲመት ገና አልተደረላቸውም፡፡ ፕሬዝዳንት ሐሰን ሼይኽ መሐሙድ ወደ ሥራ የገቡት በፓርላማ አባላት ድምጽ ባገኙ በሳምንቱ ነበር፡፡ ተሰናባቹ ፕሬዝዳንት ሞሐመድ አብዱላሂ (ፋርማጆ) ሥልጣናቸውን ያስረከቡትም ወዲያውኑ ነበር፡፡ አሁን በቪላ ሶማሊያ ቤተ መንግሥት የሚገኙት አዲሱ ፕሬዝዳንት ሐሰን ሼይኽ መሐሙድ ናቸው፡፡ የሥልጣን ርክክቡ በሞቃዲሾ ሲደረግ ሥነ ሥርዓቱ ለሕዝብ በብሔራዊ ቴሌቪዥን በቀጥታ ተላልፏል፡፡ በሥነ ሥርዓቱ ላይ የሕዝብ ተወካዮች እና የታችኛው ምክር ቤት አፈ ጉባኤ እንዲሁም የጦር ኃይሎች አባላትም ተገኝተዋል፡፡ ይሁንና ይፋዊ በዓለ ሲመት ሥነ ሥርዓቱ ገና በሚቀጥለው የፈረንጆች ሰኔ ወር ላይ ነው የሚደረገው፡፡ በሥልጣን ርክክቡ ወቅት ፋርማጆ ሶማሊያዊያን ከአዲሱ ፕሬዝዳንት ጋር በትብብር መንፈስ እንዲሠሩ ጥሪ አቅርበዋል፡፡ አዲሱ ፕሬዝዳንት በበኩላቸው በመቶዎቹ የመጀመርያ ቀናት ዋንኛ አጀንዳዎቻቸው የሶማሊያን ሰላምና ደኅንነት ማስጠበቅ፣ ብሔራዊ እርቀ ሰላም ማውረድና አገሪቱ ከተዘፈቀችበት ዕዳ ማውጣት ይሆናል ብለዋል፡፡ አዲሱ ፕሬዝዳንት መሐሙድ የሶማሊያ ፕሬዝዳንት ሲሆኑ የመጀመርያቸው አይደለም፡፡ ከዚህ ቀደም በፈረንጆቹ ከ2012 እስከ 2017 አገሪቱን  መርተዋል፡፡	https://www.bbc.com/amharic/news-61561307
politics	አሜሪካ በሶማሊያ መሪዎች ላይ የቪዛ ዕቀባ ልትጥል ነው	"የአሜሪካ መንግሥት በሶማሊያ ዴሞክራሲ እክል ፈጥረዋል ያላቸው ባለሥልጣናት ላይ የቪዛ ማዕቀብ እንደሚጥል አስታወቀ። የአሜሪካ የውጭ ጉዳይ ሚኒስትር አንቶኒ ብሊንከን የቪዛ ዕቀባው በተቃዋሚዎች ላይ ኃይል በሚጠቀሙ መሪዎች ላይም ተፈጸሚ ይሆናል ብለዋል። ይህ የአሜሪካ መንግሥት የቪዛ ማዕቀብ የተሰማው ሶማሊያ አጠቃላይ ምርጫ መካሄድ ከነበረበት ጊዜ አንድ ዓመት በዘገየችበት ጊዜ ነው። የፕሬዝደንት ሞሐመድ አብዱላሂ ፈርማጆ የሥልጣን ዘመን ካበቃም አንድ ዓመት አስቆጥሯል። የውጭ ጉዳይ ሚኒስትሩ ምክንያታዊ ያልሆነ እስር በሚፈጽሙ፣ በጋዜጠኞች እና በታቀዋሚዎች ላይ ጫና በሚያሳድሩ እና በምርጫ ሂደት ላይ መሰናክል በሚፈጥሩ ላይ የቪዛ ማዕቀቡ ተፈጻሚ እንደሚሆን ተናግረዋል። ይህ የቪዛ ማዕቀብ በባለሥልጣናቱ የቅርብ የቤተሰብ አባላት ላይም እንደሚጣል አንቶኒ ብሊንከን ሶማሊያን በሚመለከት ባወጡት መግለጫ ላይ አመልክተዋል። ""ማዕቀቡ የምርጫ ሂደትን ባደናቀፉ እንዲሁም ምርጫን በተያዘለት ጊዜ ተአማኒነቱን ጠብቆ እንዲካሄድ የማድረግ ኃላፊነታቸውን ያልተወጡትን ይመለከታል"" ብለዋል። አያይዘውም ጋዜጠኞች እና የተቃዋሚ ፓርቲ አባላትን በማስፈራራት፣ በማሰር እና በማንገላታት እጃቸው ያለበት ባለሥልጣኖች በቪዛ ዕቀባው እንደሚካተቱ አክለዋል። ""የሶማሊያ ብሔራዊ እና የፌደራል መንግሥቱ አመራሮች ተአማኒ እና ግልጽ ምርጫ እንዲካሄድ ማድረግ ነበረባቸው"" ብለዋል ብሊንከን። አገራቸው በሶማሊያ ዴሞክራሲ እንዲሰፍን ለመተባበር ዝግጁ መሆኗንም ጠቅሰዋል። ፈርማጆ የፓርላማ እንዲሁም የፕሬዝደንታዊ ምርጫን አራዝመው ሥልጣን ላይ ለመቆየት መወሰናቸው ሶማሊያን ፖለቲካዊ ቀውስ ውስጥ ከከተታት ሰነባብቷል። ሶማሊያ የፓርላማ ምርጫን እስከ የፊታችን የካቲት 27 አከናውና ወደ ፕሬዝደንታዊ ምርጫ እንደምትሄድ ይጠበቃል።"	https://www.bbc.com/amharic/news-60314314
politics	ፕሬዝዳንት ዜለንስኪ የታይም መጽሔት የዓመቱ ምርጥ ሰው ተብለው ተሰየሙ	ሩስያ ዩክሬንን ከወረረችበት አንስቶ በዓለም ሚዲያዎች ላይ የማይጠፉት የዩክሬኑ ፕሬዝዳንት ቮሎድሚር ዜለንስኪ በታይም መጽሔት የዓመቱ ምርጥ ሰው ተብለው ተሰየሙ። ታይም መጽሔት ከፕሬዝዳንቱ በተጨማሪ ለማይበገረው የዩክሬናውያን የትግል መንፈስም ዕውቅና ሰጥቷል። የመጽሔቱ ሽልማት ባለፉት 12 ወራት ውስጥ በዓለም አቀፍ ክስተቶች ላይ ከፍተኛ ተፅዕኖንን ማምጣት ለቻለ የሚበረከት ነው። በዘንድሮው የመጽሔቱ የመጨረሻ እጩዎች ከነበሩት የኢራን ተቃዋሚዎች፣ የቻይናው መሪ ዢ ጂንፒንግ እና የአሜሪካ ጠቅላይ ፍርድ ቤት ይገኙበታል። በመጨረሻም ፕሬዝዳንት ዜለንስኪን የመረጠ ሲሆን ውሳኔውንም አስመልክቶ የመጽሔቱ አዘጋጅ “በጣም ግልጽ የሆነ ነው” ብለዋል። “በተከፋፈለችው ዓለም ውስጥ የሰው ልጅ አንድ ላይ የመጣበት ምክንያት ነው” ሲሉ አዘጋጁ ኤድዋር ፈለንስታል የዩክሬኑ ጦርነት በዓለም ላይ ስላለው ስፍራ አስፍረዋል። በተጨማሪም በመጽሔቱ ላይ ዕውቅና ከተሰጠው የዩክሬናውያን መንፈስ ከጀርባ ሆነው ድጋፍ የሰጡትን ጨምሮ በተለያየ መንገድ የታገሉትን በዓለም ዙሪያ ያሉ ዩክሬናውያንን እንደሚያመለክት ተናግረዋል። ከነዚህም መካከል በሺዎች ለሚቆጠሩ ዩክሬናውያን በነጻ ምግብ የለገሱትን ሼፍ ሌቭገን ክሎፖቴንኮ እንዲሁም በሩሲያ ጦር ለሦስት ወር ተይዛ የነበረችው የሕክምና ባለሙያ ዩሊያ ፓዬቭስካ ተጠቅሰዋል። መጽሔቱ ፕሬዝዳንት ዜለንስኪ ዩክሬናውያንን በማነሳሳትና የሩስያን ወረራ በመቃወም ባሳዩት ድፍረት በዓለም አቀፍ ደረጃ ዕውቅና አግኝተዋል ብሏል። “ዜለንስኪ እንደ ጦርነቱ መሪነታቸው ስኬታቸው በብዙዎች ዘንድ መደፋፋርንም መፍጠር መቻላቸው ነው” ብለዋል አዘጋጁ በጦርነቱ የተጎዱትን ለመርዳት ወደ ዩክሬን ያቀኑት እንግሊዛዊው የቀዶ ጥገና ሐኪም ዴቪድ ኖት በመጽሔቱ ሽፋን ላይ ምሥላቸው ከወጡ ሌሎች በርካታ ሰዎች አንዱ ናቸው። የኢራን ሴቶች የታይም መጽሔት የ2022 ጀግኒቶች የሚል ዕውቅና ሲቸራቸው የኮሪያው የፖፕ ሙዚቃ ባንድ ብላክ ፒንክ የዓመቱ አዝናኝ የሚል ስያሜን አግኝቷል። በተጨማሪም አሜሪካዊው ቤዝቦል ተጫዋች አሮን ጀጅ የዓመቱ ምርጥ አትሌት በመባል ዕውቅና ያገኘ ሲሆን የማሌዢያ ተዋናይት ሚሼል ኢዩ የዓመቱ ምርጥ አርዓያ ተብላለች።	https://www.bbc.com/amharic/articles/ckvq18wpyg3o
business	እስያ፡ የሲንጋፖር አየር መንገድ የቆሙ አውሮፕላኖቹን ምግብ ቤት አደረገ	ሲንጋፖራውያን ምሳቸውን ለመመገብ ወደ አየር መንገድ ጎራ ብለው አንድ ጥግ የቆመ A380 ኤርባስ አውሮፕላን ውስጥ መሰየም ብቻ ይጠበቅባቸዋል። በአውሮፕላኑ ውስጥ ምሳቸውን ለመመገብ የቋመጡ ሰዎች ለሁለት ቀን የተዘጋጀውን ወንበር ሙሉ በሙሉ ይዘውታል። በዚህ አውሮፕላን ውስጥ ገብቶ ለመመገብ 496 የአሜሪካ ዶላር መክፈል ይጠበቃል። አየር መንገዱ አገልግሎቱን ፈላጊዎች ስለበዙበት ሁለት ተጨማሪ ቀናትን ምሳና እናት ለማስተናገድ በማሰብ መጨመሩን አስታውቋል። የሲንጋፖር አየር መንገድ በኮሮናቫይረስ ምክንያት ገበያ አጥተው ፈተና ውስጥ ከወደቁ እና ሌሎች አማራጭ ከሚፈልጉ አየር መንገዶች መካከል አንዱ ነው። አየር መንገዱ በአሁን ሰዓት ሁለት A380 ኤር ባስ አውሮፕላኖችን ለሶስት ሰዓት የምግብ መስተንግዶ እንዲሰጡ ለመጠቀም አቅዷል። ሁለቱም አውሮፕላኖች አካላዊ ርቀትን ለመጠበቅ በሚያስችል መልኩ ተደራጅተው በግማሽ አቅማቸው ብቻ ደንበኞችን ያስተናግዳሉ። ተመጋቢዎች እየተመገቡ ፊልም መመልከት ቢፈልጉ ወይንም ደግሞ በምቾት በተንቆጠቆተው ክፍል ውስጥ መስተናገድ ከፈለጉ መምረጥ ይችላሉ ተብሏል። አውሮፕላኑ ግን ተመጋቢዎቹን ጭኖ መሬት ለቅቆ አይበርም ተብሏል። የሲንጋፖር አየር መንገድ ምግቦቹን ፍላጎት ላላቸው ቤታቸው ድረስ እንደሚያቀርብ አስታውቋል። ይህ ደግሞ የአየር መንገዱ የጥንቃቄ ኪቶችንና የጠረጴዛ ሽፋኖች ያካትታል። የሲንጋፖር አየር መንገድ በኮቪድ-19 ከተጎዱ የአየር መንገዶች መካከል አንዱ ነው ባለፈው ወር አየር መንገዱ  4300 ሰራተኞቹን እንደሚያሰናብት ገልጾ ነበር። ዓለም አቀፉ የአየር ትራንስፖርት ማህበርም በሺዎች የሚቆጠሩ የአቪየሽኑ ስራዎች በኮቪድ-19 ምከንያት እንደሚጎዱ አስጠንቅቆ ነበር። 290 አየር መንገዶችን የሚወክለው ይህ ተቋም በረራዎችን ከባለፈው አመት ጋር በማነጻጸር በ 66 በመቶ ቀንሷል ብሏል።	https://www.bbc.com/amharic/news-54520081
business	ጃፓን ምጣኔ ኃብቷን ለማሳደግ ወጣቶች መጠጥ እንዲጠጡ ዘመቻ ጀመረች	ወጣቱ ዜጋ መጠጥ አልጠጣ ያላት ጃፓን መጠጥን ለማበረታት ባለሥልጣናቱ አዲስ ዘመቻን ከፍተዋል። ወጣቱ ትውልድ ከወላጆቻቸው ባነሰ ሁኔታ አልኮል እንደሚጠጡ መረጃዎች የጠቆሙ ሲሆን ይህም በአገሪቱ ሴክ ተብሎ ከሚጠራውን የሩዝ ወይን የሚገኘውን ግብር በከፍተኛ ሁኔታ ጎድቶታል ተብሏል። ይህንንም ለመቀልበስ የአገሪቱ የግብር ኤጀንሲ ብሔራዊ ዘመቻን ጀምሯል። ዘመቻው “ሴክ ቪቫ” ይሰኛል፤ መጠጥን የበለጠ ለወጣቱ አጓጊ ለማድረግ እና በዚህ ኢንዱስትሪውን ለማሳደግም አቅዷል። በዚህም ዘመቻ ከ20 እስከ 39 ዓመት የሆናቸውን ወጣቶች የሚያሳትፍ ውድድር ተዘጋጅቷል። ወጣቶቹ የጃፓን መጠጥ የሆኑትን ሴክ፣ ሾቹ፣ ዊስኪ፣ ቢራና ወይን ላይ ያላቸው የቢዝነስ ሐሳቦች እንዲያካፍሉም ተጠይቀዋል። የግብር ባለሥልጣናቱን በመወከል ውድድሩን እያዘጋጀ ያለው ድርጅት እንዳለው በኮቪድ ወረርሽኝ ምክንያት የመጠጥ ሽያጭ መቀነሱን አስታውቋል። ለዚህም የተጠቀሱት ምክንያቶች በወረርሽኙ ምክንያት አዲስ የኑሮ ዘይቤ በመምጣቱ በተለይም የአገሪቱን መጠጥ በመግዛት የአንበሳ ድርሻ የነበረው በዕድሜ ተለቅ ያለው ዜጋም መጠጥ በመቀነሱ ነው ተብሏል። ተወዳዳሪዎች የማስተዋወቂያ ሐሳቦችን፣ የምርት ስያሜዎች እንዲሁም ላቅ ያሉ አርቲፊሻል ኢንተለጀንስን በመጠቀም የቴክኖሎጂ ውጤቶችን አዘጋጁ ተብለዋል። የጃፓን መገናኛ ብዙኃን ምላሹ የተደበላለቀ ነው ብሏል። በተለይም ጤናማ ያልሆነ ልማድን ለማሳደግ በተከፈተው ዘመቻ ላይ ትችቶችና ወቀሳዎች እየተስተናገዱ ነው። ነገር ግን ሌሎች ያልተለመዱ ሐሳቦችንም በኢንተርኔት እያጋሩ ይገኛሉ። ለምሳሌም ያህል ታዋቂ ተዋናዮች በዲጂታል ክለቦች እንደ አስተናጋጅነት የሚሰሩበት ምናባዊ እውነታዎችንም ፈጥረው በማስተዋወቅ ላይ ናቸው። ተወዳዳሪዎች ሐሳቦቻቸውን ለማቅረብ እስከ መስከረም መጨረሻ ድረስ ቀነ ገደብ ተሰጥቷቸዋል። የዘመቻው ድረ-ገጽ የጃፓን የአልኮል ገበያ እየቀነሰ መምጣቱን እና ለዚህም የአገሪቱ የዕድሜ ባለጸጎች ሞት እና የወሊድ መጠን ማሽቆልቆል ዋነኛ ምክንያቶች ናቸው ብሏል። ከግብር ኤጀንሲ የተገኙ የቅርብ ጊዜ መረጃዎች እንደሚያሳዩት በአውሮፓውያኑ 1995 ይጠጣ ከነበረው 100 ሊትር በሳምንት በ2020 ወደ 75 ሊትር ቀንሷል።	https://www.bbc.com/amharic/articles/c98j2z90r1ro
health	የጉሮሮ ካንሰር ለምን የአርሲ እና የባሌ አካባቢ ማህኅረሰብን በተለየ ያጠቃል?	"የጉሮሮ ካንሰር፣ ገዳይ ከሆኑ የካንሰር ዓይነቶች መካከል አንዱ ነው። በተለያዩ የዓለማችን አገራት በጉሮሮ ካንሰር የሚጠቁ ሰዎች ቢኖሩም ከሌሎች በተለየ ግን ስርጭቱ ሰፋ ብሎ የሚታይባቸው አካባቢዎች መኖራቸውን ባለሙያዎቹ ይናገራሉ። እነዚህ አገራትም በምሥራቅ እና በደቡብ አፍሪካ እንዲሁም በእስያ የሚገኙ አገራት ናቸው። ኢትዮጵያም የጉሮሮ ካንሰር በስፋት ከሚስተዋልባቸው አገራት መካከል ትገኛለች። ምንም እንኳ እርግጠኛው የጉሮሮ ካንሰር መነሻ ምክንያቶች እነዚህ ናቸው ተብሎ ባይበየኑም፣ በበርካታ አገራት የአልኮል መጠጥን የሚያዘወትሩ፣ በሲጋራ ሱስ የተጠመዱ ሰዎች በጉሮሮ ካንሰር እንደሚጠቁ ጥናቶች ያሳያሉ። በተጨማሪም የሚፋጁ ምግቦች እና መጠጦችን የሚያዘወትሩ ለጉሮሮ ካንሰር የመጋለጥ ዕድላቸው ሰፊ መሆኑን እነዚህ ጥናቶች ጠቁመዋል። ካንሰር ምንድን ነው? ካንሰር ሰውነታችን ውስጥ ያሉ ሴሎች ያለ አግባብ ሲበዙ የሚፈጠር በሽታ ነው። ይህ ያለ አግባብ የሴሎች መባዛት፣ ሰውነት ላይ እብጠት ይፈጥራል። ይህ እባጭም በጊዜ ሂደት እያደገ የሚሄድ ነው። ዶ/ር ጂልቻ ድሪባ የካንሰር ስፔሻሊስት እና በበሽታው ዙሪያ የተለያዩ ጥናቶችን በመስራት ላይ ይገኛሉ። ""ካንሰር ከተፈጠረበት የአካላችን ክፍል በመነሳት እየተስፋፋ የሚሄድ ሲሆን፣ የሰውነታችንን ምግብም ይሻማል። በዚህ ሂደትም በሙሉ ሰውነታችን ላይ በመስፋፋት ሕይወትን እስከ ማሳለፍ ይደርሳል"" ይላሉ ዶ/ር ጂልቻ። ስለጉሮሮ ካንሰርም ሲያብራሩ በኢትዮጵያ ከሌሎቹ የአገሪቱ አካባቢዎች በተለየ በአርሲ እና በባሌ ተስፋፍቶ እንደሚገኝ ይናገራሉ። እርሳቸውም የባሌ እና የአርሲን ማኅበረሰብን በስፋት እየጎዳ የሚገኘውን ይህንን የጎሮሮ ካንሰር ላይ አራት ጥናቶችን ይፋ አድርገዋል። የአርሲን እና የባሌን ማኅበረሰብን ለምን? ይህ የካንሰር ዓይነት የጉሮሮ ቱቦን የሚያጠቃ ሲሆን 'የጎሮሮ ካንሰር' በመባል ይታወቃል። ኢትዮጵያ ውስጥም በተወሰኑ አካባቢዎች ብቻ ላይ ይስተዋላል። ""በአገር ደረጃ በዚህ የካንሰር ዓይነት ተይዘው በብዛት ወደ ሆስፒታል የሚመጡ ሰዎች በተለይ ከባሌ እና ከአርሲ አካባቢ ነው። እኔም በዚህ ጉዳይ ላይ ለዓመታት ጥናት ሳደርግ ቆይቻለሁ። ምሥራቅ ሸዋ፣ ምዕራብ አርሲ፣ ቡታጅራ እና ስልጤ አካባቢዎችም እንደ አርሲ እና ባሌ ባይሆንም ይህ በሽታ ከሚታይባቸው አካባቢዎች መካከል ናቸው።"" ይህ የካንሰር ዓይነት ለምን በእነዚህ ሁለት አካባቢዎች በስፋት ይከሰታል? እንደ ዶ/ር ጂልቻ ጥናት ከሆነ ዋናው ምክንያት በእነዚህ አካባቢዎች የሚኖሩት ማኅበረሰቦች አዘውትረው ከሚመገቡት ምግብ ጋር የሚያያዝ ነው። ""ለዚህ የካንሰር ዓይነት ጥናቶች እንደምክንያት የሚጠቅሱት ሁለት ነገሮች አሉ። እነርሱም አልኮል እና ትኩስ [የሚፋጁ] ምግቦችን መመገብ ናቸው። በአርሲ እና በባሌ አካባቢ ደግሞ አልኮል ብዙም የማይዘወተር ነገር ነው። ስለዚህ ምክንያቱ ሊሆን የሚችለው የሚመገቡት ምግብ ነው ማለት ነው"" ይላሉ። ልክ በሌሎች አካባቢዎች ያሉ ሰዎች እንጀራ በየዕለቱ እንደሚመገቡት ሁሉ በባሌ እና በአርሲ ማኅበረሰብ ባህላዊ ምግብ የሆነው ገንፎ የዚህ ካንሰር መነሻ መሆኑን የሚያሳዩ ብዙ ማስረጃዎች እንዳሉ ዶ/ር ጂልቻ ይናገራሉ። ""የእነዚህ አካባቢ ነዋሪዎች በብዛት ገንፎ ይመገባሉ። ገንፎ ደግሞ በባህሪውም በባህልም ትኩሱን ነው የሚበላው። ይህ ደግሞ በጊዜ ሂደት ለዚህ የካንሰር ዓይነት እንድንጋለጥ ያደርጋል ማለት ነው"" በማለት ስለዚህም እንደመፍትሄ ሰዎች ይህንን ምግብ ሲመገቡ አቀዝቅዘው እንዲበሉ ባለሙያው ይመክራሉ። በተጨማሪም በአመጋገብ ልማድ ምክንያት ለዚህ የጤና ችግር ተጋላጭ የሆኑ አካባቢ ነዋሪዎችን የአመጋገብ ሥርዓትን መቀየር አስፈላጊ መሆኑንም ዶ/ር ጂልቻ ጠቅሰዋል። ባለሙያው ቁርስ፣ ምሳ እና እራት ገንፎ በየዕለቱ መመገብ ለጉሮሮ ቱቦ ካንሰር የመጋለጥ እድልን እነደሚያሰፋ ይገልጻሉ። ይህ የጉሮሮ ቱቦ ካንሰር ምን ያህል አስከፊ ነው? ዶ/ር ጂልቻ እንደሚሉት ይህ የካንሰር ዓይነት ከሌሎች የካንሰር ዓይነቶች አንጻር ለማከም የሚያስቸግር እና በአጭር ጊዜ ውስጥ ሕይወትን ሊያሳጣ የሚችል ነው። ""አሁን አሁን ብዙ የካንሰር ዓይነቶችን ማዳን እየተቻለ ነው። የጎሮሮ ቱቦ ካንሰር ግን በጣም አስከፊ ነው። አንዴ ከያዘ ተመልሶ የዳነን ሰው ማግኘት በጣም አስቸጋሪ ነው"" ይላሉ። ""በየጎሮሮ አካባቢ ቀዶ ሕክምና ለማድረግ እንኳ በጣም አስቸጋሪ ነው። በቱቦ አካባቢ ያሉት ሌሎች የሰውነታችን አካላት በጣም ወሳኝ ናቸው። ልባችን የሚገኘው በዚያ አቅራቢያ ነው። ሳንባችንም እንደዚሁ። ከዚያ በተጨማሪ ትልቁ የደም ቧንቧ፣ አኦርታ የሚባለውም የሚገኘው በዚሁ አካባቢ ነው። ስለዚህ ይህ ካንሰር ከያዘ ቶሎ ወደ እነዚህ የአካል ክፍሎች ይስፋፋል ማለት ነው"" በማለት የሚያስከትልውን ውስብስብ ችግር ይገልጻሉ። ስለዚህ ይህ የካንሰር ዓይነት አንዴ ከያዘን ረዥም ጊዜ ሳይሰጥ በወራት ጊዜ ውስጥ ሊገድል ይችላል ይላሉ። የዚህ ካንሰር ዓይነት ምልክቶች ምን ምንድን ናቸው? በዚህ ካንሰር ዓይነት የተያዘ አንድ ታማሚ ለመጀመሪያ ጊዜ የሚያየው ምልክት የደረት ማቃጠል ነው። ይኹን እንጂ ብዙ ሰዎች ይህ ምልክት የቀላል ሕመሞች ምልክት አድርገው ስለሚያስቡ ወደ ሆስፒታል ከመሄድ ይልቅ፣ አቅልለው በመመልከት የጨጓራ መድኃኒት እንደሚወስዱ በጥናታቸው ማረጋጋጣቸውን ይናገራሉ። ""በዚህ የካንሰር ዓይነት የተያዘ ሰው ደረቱ አካባቢ የማቃጠል ስሜት ከመሰማት ባሻገር፣ በሂደት ምግብ መዋጥ ሊያስቸግረው ይችላል። መጀመሪያ ላይ ጠጣር ምግቦችን ከዚያ ደግሞ ፈሳሽ፣ መጨረሻ ላይ ምራቁን ጭምር መዋጥ ይቸገራል። ከዚያም ክብደቱ በጣም ይቀንሳል"" ይላሉ።"	https://www.bbc.com/amharic/news-61445937
sports	ሩሲያ እና ዩክሬን፡ በፖለቲካ ምክንያት ስፖርተኞችን ማገድ ተገቢ ነው?	"ዓለም አቀፉ የፓራሊምፒክ ኮሚቴ (አይፒሲ) በዩክሬን ላይ ከፈጸመችው ወረራ ጋር በተያያዘ ሩሲያ ላይ እገዳ የጣለ ሌላኛው የስፖርት ውድድር ሆኗል። የ2022 የቤጂንግ የክረምት ፓራሊምፒክ ሊከፈት 24 ሰዓት ሲቀረው የሩሲያ እና የቤላሩስ ስፖርተኞች እንዳይሳተፉ ማገዱን አስታውቋል። ሩሲያ ባለፉት ቀናት ብቻ ከ2022ቱ የፊፋ የዓለም ዋንጫ ማጣሪያ ከመታገድ እስከ 'ፎርሙላ ዋን' የሩሲያ ታላቁ ውድድርን እስከ ማጣት ድረስ በርካታ ቅጣቶችን አስተናግዳለች። በዓለም ዙሪያ ያሉ የስፖርት ሰዎች እና ድርጅቶች ቅጣቶቹን እንደሚደግፉ ቢገልጹም የቅጣቶቹ ፍትሃዊነት ላይ ግን ጥያቄ ተነስቷል። ""አድሏዊ ድርጊት"" አይፒሲ ስፖርተኞቹን መቅጣቱን በመቃወም የሩሲያ ፓራሊምፒክ ኮሚቴ መግለጫ አውጥቷል። ""በዚህ ውሳኔ መሠረት የሩሲያ ስፖርተኞች አሁን ባለው ውስብስብ የፖለቲካ ሁኔታ ውስጥ ወንጀለኞች ሆነው ተቆጥረዋል"" ብሏል ኮሚቴው። የአይፒሲ ፕሬዝደንት አንድሪው ፓርሰንስ በበኩላቸው ""ተፅዕኖ ከተፈጠረባቸው አገራት ለመጡ የፓራ ሊምፒክ ስፖርተኞች መንግሥታችሁ ባለፈው ሳምንት የኦሊምፒክ መርህ በመጣስ በወሰዳቸው ውሳኔዎች በመጎዳታችሁ በጣም እናዝናለን። . . . የተጎዳችሁት በመንግሥታችሁ ምክንያት ነው"" ብለዋል። የሩሲያ እግር ኳስ ማኅበር ደግሞ የሩሲያ ቡድኖችን ከውድድር ማግለል ""አድሏዊ ነው"" ሲል ገልጾ የፊፋን ውሳኔ በሕጋዊ መንገድ እንደሚሞግት አስታውቋል። ድርጅቱ በመግለጫው ""[ውሳኔው] አድሏዊ እና እጅግ በጣም ብዙ ቁጥር ያላቸውን ስፖርተኞች፣ አሰልጣኞች፣ የክለቦች እና የብሔራዊ ቡድን ሠራተኞች እንዲሁም ከሁሉም በላይ በሚሊዮን የሚቆጠሩ ሩሲያውያን ደጋፊዎችን ይጎዳል"" ብሏል። ""ከስፖርት መንፈስ ጋር ይቃረናል"" ከስፖርተኞች መካከል የቀድሞ የፎርሙላ ዋን ተወዳዳሪ ዳኒል ክቪያት በትዊተር ገጹ ላይ የሩሲያን ስፖርተኞች ማገድ ከስፖርት መንፈስ ጋር ይቃረናል ብሏል። ክቪያት ጦርነቱን በተቸበት ጽሑፉ ""በወንድማማች አገራት መካከል ግጭት በማየቴ በጣም አሳዝኖኛል"" ሲል  አስፍሯል። ""ነገር ግን ዓለም አቀፉ የኦሊምፒክ ኮሚቴን ጨምሮ በዓለም ዙሪያ የሚገኙ ሁሉንም የስፖርት ፌዴሬሽኖች ስፖርት ከፖለቲካ ውጪ እንዲሆን እና የሩሲያ አትሌቶች እና ቡድኖች በዓለም ውድድሮች ላይ እንዳይሳተፉ መከልከላቸው ኢ-ፍትሃዊ ከመሆኑ ባለፈ ስፖርት የሚያስተምረንን የአንድነት እና የሠላም መርኅ የሚቃረን መሆኑን ለማጉላት እና ለማሳወቅ እፈልጋለሁ"" ሲል አክሏል። የሞተር ስፖርት አስተዳዳሪ አካል የሆነው ኤፍአይኤ የሩሲያ ስፖርተኞች በውድድሮች ላይ እንዲካፈሉ ቢፈቅድም በአገር ውስጥ እንዳይወዳደሩ እገዳዎች ተጥለዋል። በፎርሙላ ዋን ብቸኛው የሩሲያ ተወካይ የሆነው ኒኪታ ማዜፒን የዩናይትድ ኪንግደም የሞተር ስፖርት በስተላለፈ ውሳኔ መሰረት በሐምሌ ወር ከሚደረገው 'የብሪቲሽ ግራንድ ፕሪ' ውጪ ሆኗል። ""የዩክሬን ወረራ ትልቅ ኢፍትሃዊነት ነው"" በሲድኒ በሚገኘው የማኩዋሪ ዩኒቨርሲቲ የስፖርት ታሪክ ምሁር የሆኑት ዶ/ር ኪት ራትቦን ለቢቢሲ እንደገለጹት ስፖርታዊ እገዳው ላይ የተነሳው የፍትሃዊነት ጥያቄ ትክክል ነው። ""ስፖርተኞቹ አገራቸው በምታደርገው ጉዳይ ላይ አይወስኑም። ስለዚህ መወሰን በማይችሉት ነገር ቅጣት ይጠብቃቸዋል ማለት ነው።"" ስፖርተኞች እንደ ጦርነት ባሉ ቀውሶች ወቅት ከተለያዩ ችግሮች ሊጠበቁ እንደማይችሉ ራትቦን ጨምረው ሃሳባቸውን ሰጥተዋል። ""ለምሳሌ በሩሲያ ባንኮች እና ኢንዱስትሪዎች ላይ ማዕቀብ ሲጣል ብዙ ሰዎች ያለ ምርጫቸው ይጎዳሉ"" ሲሉም አክለዋል። ""የዩክሬን ወረራ በስፖርተኞች ላይ ከሚደርሰው ግፍ የበለጠ ትልቅ ኢፍትሃዊነት ነው። ስፖርትና ፖለቲካ አይገናኙም እያልን በማስመሰል መቀጠል አንችልም"" ብለዋል። ከስኬታማ ፓራሊምፒያኖች መካከል አንዷ የሆነችው ብሪታኒያዊቷ ታኒ ግሬይ-ቶምፕሰን በበኩሏ ለሩሲያ ስፖርተኞች እንደምታዝን ገልጻ ሆኖም ውሳኔውን ትክክለኛ እርምጃ ነው ብላለች። ""በሩሲያ ውስጥ የአካል ጉዳተኞች ህይወት ከባድ ነው። አብዛኛዎቹ ስፖርተኞችም ራሳቸውን የሚደገፉት ባሸነፉት ሜዳሊያ ብቻ ነው"" ስትል ግሬይ-ቶምፕሰን ለቢቢሲ ስፖርት ተናግራለች። ""በጣም ከባድ ቢሆንም ግን ስፖርት እና ፖለቲካ ያልተገናኙ በማስመሰል መቀጠል አንችልም።"" ""አይፒሲ ለመወዳደር ፈቃደኛ ያልሆኑ በርካታ አገራት ይገጥሙት ነበር። ሁሉም የሜዳሊያ ሥነ ሥርዓቶች ይረበሹ ነበር"" ስትልም አክላለች። የዓለም ቁጥር አንድ የሜዳ ቴኒስ ተጫዋች የሆነው ዳኒል ሜድቬዴቭን ጨምሮ አንዳንድ የሩሲያ ስፖርተኞች በጥቃቱ ምክንያት ሞስኮን በይፋ የተቹበት አጋጣሚዎች ነበሩ። ራትቦን ግን ስፖርተኞችን የማገድ ውሳኔዎች በግለሰብ ምላሾች ላይ መመርኮዝ የለባቸውም ይላሉ። ""ጉዳይን በመተንተን ትክክለኛውን መልዕክት የሚያስተላልፍ አይመስለኝም"" ሲል ራትቦን ያስረዳሉ። ""ጠንካራው መልዕክት ""ከዩክሬን እስክትወጣ ድረስ ሩሲያ ታግዳለች"" የሚለው ነው"" ብለዋል። የስፖርት እገዳዎች ውጤታማ ናቸው? ያለፉትን ምሳሌዎች ካየን ስፖርታዊ እገዳዎች ጦርነትን ማስቆምም ሆነ ኢፍትሃዊነትን ከስር መሰረቱ እንደማይፈቱ ያሳያሉ። በመንግሥት የሚደገፈው የዘር መድልዎ እአአ በ1991 በይፋ ከማብቃቱ በፊት ደቡብ አፍሪካ በአፓርታይድ ዘመን ለአስርት ዓመታት ከስፖርት ውድድር ታግዳ ቆይታለች። በተመሳሳይም ዩጎዝላቪያ ከ1992 የአውሮፓ ዋንጫ መገለሏ በባልካን አገራት የደረሰውን ዘግናኝ ጥቃት አላቆመውም። ራትቦን ግን ስፖርታዊው ማዕቀብ ትልቅ ምሳሌያዊ መልዕክት እንዳለው ያምናሉ። ለዚህ ደግሞ ስፖርት በሩሲያ የቅርብ ታሪክ ውስጥ ትልቅ ሚና መጫወቱን ያነሳሉ። አገሪቱ የ2014 የክረምት ኦሊምፒክ እና የ2018ቱን የዓለም ዋንጫን ማስተናገዷ ይታወሳል። ""ስፖርት ለሩሲያ እና ለፕሬዚዳንት ቭላድሚር ፑቲን ጠንካራ መሣሪያ ሆኖ ቆይቷል"" ሲሉም ይከራከራሉ። ""ምንም ያህል ቢዘገይም የስፖርት ተቋማት ከሩሲያ ጋር ያላቸውን ግንኙነት እየገመገሙ ከሆናቸው አዎንታዊ እርምጃ ነው።"""	https://www.bbc.com/amharic/news-60622089
business	ኮሮናቫይረስ፡ ትራምፕ ለአሜሪካዊያን በነፍስ ወከፍ 600 ዶላር እንዲሰጥ ፈቀዱ	"የዩናይትድ ስቴትስ ፕሬዝደንት ዶናልድ ትራምፕ በኮሮናቫይረስ ምክንያት አቅማቸው ለደከመ አሜሪካዊያን የሚሆን ድጎማና ሌሎችም ወጪዎች የተካተቱበት ማዕቀፍ ላይ ፊርማቸውን አሳርፈዋል። ፕሬዝደንቱ አልፈረምም ማለታቸውን ተከትሎ የአሜሪካ የመንግሥት መሥሪያ ቤቶች ይዘጋሉ ተብሎ ተሰግቶ ነበር። ትራምፕ ለአሜሪካ ሕዝብ 600 ዶላር አይበቃውም 2 ሺህ እንጂ ብለው ላለመፈረም ቃል ገብተው ነበር። በዚህ ምክንያት በሚሊዮን የሚቆጠሩ ሥራ አጥ አሜሪካዊያን ያለምንም ጥቅም ቀናት ለማሳለፍ ተገደው ነበር። የአሜሪካ ኮንግረስ ለወራት ከመከረና ከዘከረ በኋላ ባለፈው ሳምንት 900 በሊዮን ዶላር የያዘ ድጎማ በአብላጫ ድምፅ አፅድቋል። ድጎማው ከ2.3 ትሪሊዮን ዶላር በጀት የተቀነጨበ ሲሆን 1.4 ትሪሊዮን ዶላር ደግሞ ለመንግሥት ወጭ ይሆናል ተብሏል። ትራምፕ ሰኞ እኩለ ለሊት ፊርማቸውን ባያሳርፉ ኖሮ የአሜሪካ መንግሥት ይዘጋ ነበር። 14 ሚሊዮን ገደማ ሥራ የሌላቸው አሜሪካዊያን ፊርማው በመዘግየቱ ምክንያት ከመንግሥትሌምንም ዓይነት ደጎማ ሳያገኘዑ ከርመዋል። አሁን ግን ከመንግሥት ጥቅማ ጥቅም ማግኘት ይጀምራሉ። ለእያንዳንዱ አሜሪካዊ 2 ሺህ ዶላር ይሰጠው የሚል ማዕቀፍ ካለመጣችሁ 'አንገቴን ለካራ' ብለው የነበሩት ዶናልድ ትራምፕ በምን ምክንያት ሐሳባቸውን እንደቀየሩ አልታወቀም። ትራምፕ፤ ኮንግረስ ውስጥ ካሉ የሁሉቱም የአሜሪካ አውራ ፓርቲዎቻ አባላት ጫና ሲደርስባቸው ነበር። ሪፐብሊካኑ ሴናተር ሚት ሮምኒ በስተመጨረሻም ማዕቀፉ ሕግ ሆኖ በመፅደቁ 'እፎይታ' እንደተሰማቸው ተናግረዋል። ተመራጩ ፕሬዝደንት ጆ ባይደን ተሰናባቹ ፕሬዝደንት ትራምፕ ፊርማቸውን የማያሳርፉ ከሆነ 'አደጋው የከፋ' ሊሆን እንደሚችል ሲያስጠነቅቁ ነበር። ጠንከር ያሉ ቃላት ያዘለ መግለጫ የለቀቁት ባይደን ትራምፕ ፊርማን ለማሳረፍ አሻፈረኝ ማለታቸው 'ኃላፊነት የጎደለው' ሲሉ ዘልፈዋቸው ነበር። የኮሮናቫይረስ ድጎማና ሌሎችም በርካታ በጀቶች የተካተቱበት የገንዘብ ማዕቀፍ ወደ አሜሪካ ኮንግረስ ቀርቦ በአብላጫ ድምፅ ቢፀድቅም ትራምፕ ይህ ""ውርደት"" ነው ሲሉ ገልፀውት ነበር። አልፎም ማዕቀፉ ""በአላስላፈጊ በጀቶች የተሞላ ነው"" ሲሉ ትራምፕ አጣጥለውታል። ማዕቀፉ በዓመት ከ75 ሺህ ዶላር በታች ለሚያገኙ አሜሪካዊያን 600 ዶላር ይሰጣቸው ይላል። ትራምፕ ደግሞ 2 ሺህ ነው የሚገባው ለአሜሪካ ሕዝብ ይላሉ። ነገር ግን ይህ ሐሳባቸው ከሳቸው ፓርቲ ሆነ ከዴሞክራቶች ተቀባይነት አላገኘም። ትራምፕ ሐሳብ በርካታ ፖለቲከኞችን አስደንቋል፤ አስደንግጧል። ተንታኞች ፕሬዝደንቱ በኮሮናቫይረስ ምክንያት አቅማቸው ለደከመ አሜሪካዊያን እንዲሆን ድጎማ ይሰጥ ተብሎ ክርክር ሲደረግ አንዳችም ሐሳብ አላነሱም፤ አሁን ደርሰው ይህን ማድረጋቸው ተገቢ አይደለም ሲሉ ይተቻሉ። የዶናልድ ትራምፕ አጋር የሆኑት የገንዘብ ሚኒስትሩ ስቲቨን መኑቺን 600 ዶላሩን ደግፈው ከጥቂት ሳምንታት በፊት አስተያየት ሲሰጡ ነበር።"	https://www.bbc.com/amharic/news-55464023
health	ትግራይ ውስጥ ከባድ የጤና ስጋት የፈጠሩ 3 ተላላፊ በሽታዎች	"በትግራይ ክልል ወባ፣ ኮሌራ፣ የእብድ ውሻ በሽታ፣ እንዲሁም አባ ሠንጋ በወረርሽኝ መልክ መከሰታቸውን የክልሉ ጤና ቢሮ ገለፀ። የክልሉ ጤና ቢሮ እንደሚለው ከሆነ ከእነዚህ በሽታዎች መካከል ውስጥ ሶስቱ በከፍተኛ ደረጃ ስጋት ሆነዋል። ቢሮው ለቢቢሲ በላከው መረጃ መሰረት የእብድ ውሻ በሽታ፣ አባ ሠንጋ እንዲሁም ወባ ጦርነቱን ተከትሎ በተፈጠረ የመድሃኒት እጥረት፣ የጤና ተቋማት መዳከም እንዲሁም የመገናኛ መንገዶች መቋረጥና የአቅርቦት እጥረት ከተያያዥ ችግሮች ጋር ተደማምረው ለበሽታዎቹ መስፋፋት ዋና ምክንያቶች ሆነዋል። ትግራይ ውስጥ የተከሰቱ ሶስት ከባድ የጤና ስጋቶች የትኞቹ ናቸው? አባ ሠንጋ ትግራይ ውስጥ ‘መገረም’ በሚል የሚታወቅ ሲሆን በቀላሉ ማወቅና ለጤና ባለሙያዎች ማሳወቅ ከሚቻሉ በሽታዎች መካከል አንዱ ነው። በዚህ ዓመት (2022) ማእከላዊ ዞን ናዕዴር ዓዴት ወረዳ ውስጥ 10 ሰዎች መያዛቸውን የሚያመላክት ሪፖርት ቀርቧል። ከዚያ ወዲህ ወደ ክልሉ ጤና ቢሮ ሪፖርት የላኩ የተለያዩ ወረዳዎች ውስጥ በበሽታው የተጠቁ በርካታ ሰዎች መኖራቸው ታውቋል። የትግራይ ክልል ጤና ቢሮ "" ሰኔ10/2022 ዓ.ም በታሕታይ ቆራሮ ወረዳ ውስጥ በሚገኙ  የዓዲ-ገሽቲን ዓዲ-ሓበሳይን ጣብያዎች  እንዲሁም ሰሜን ምዕራብና  ምስራቅ ዞኖች ውስጥ ሞት ሲያጋጥም ሰዎችና እንስሳት መያዛቸው የሚያሳይ መረጃ አለኝ"" ብሏል። ይህን ተከትሎ ከዓለም የምግብና እርሻ ድርጅት (FAO)፣ ከእርሻና ገጠር ልማት ቢሮ፣ እንዲሁም ከጤና ቢሮ የተውጣጣ ቡድን ሰኔ 22 2022 ሁኔታውን መርምሮ የመከላከል ስራ እንዲሰራ ተልኳል። ቡድኑ ከእንስሳት ጋር ንክኪ ከነበራቸውና ስጋ ከበሉ 120 ሰዎች መካከል 34 በበሽታው እንደተያዙ እና ሁለት ደግሞ ህይወታቸው እንዳለፈ አረጋግጧል። በበሽታው መያዛቸውከተጠረጠሩ 30 የቤት እንስሳት (ከብቶት፣ ፍየሎችና አህዮች) ውስጥ 23 ሞት እንዳጋጠመ ተገንዝቧል። ""በዳሰሳቸው 12 ወረዳዎችን ለማዳረስ የሞከሩ ሲሆን በመንገዳቸው ላይ 13 በአባ ሠንጋ የተያዙ ሰባት [አንድ ላዕላይ ማይጨው 12 ደግሞ ቆላ ተምቤን ውስጥ] አግኝተዋል"" ይላል የክልሉ ጤና ቢሮ ለቢቢሲ የላከው መረጃ። ክልሉ አክሎም በመገናኛ እጥረት ሳብያ ግን የህዝብ ጤና ስጋት አስተዳደር [Public health Emergency Management (PHEM)] ቡድን ከሁሉም ወረዳዎች የጤና ተቋማት ሙሉ መረጃ ማግኘት እንዳልቻለ ገልጿል። ከመጋቢት 2022 መጨረሻ ጀምሮ በማእከላዊ፣ ሰሜን ምዕራብ፣ ደቡብ ምስራቅና ምስራቅ ዞኖች ውስጥ በጠቅላላ በአባ ሠንጋ መያዛቸው የተጠረጠሩ 116 ሰዎችና 7 ሞት እንደተመዘገበ የጤና ቢሮ ሪፖርት ያመለክታል።  ከጦርነቱ በፊት የእብድ ውሻ በሽታ ቁጥጥርና መከላከል ስራ በማህበረሰቡ፣ በመጀመርያ ደረጃ የጤና ክትትል ቡድን እንዲሁም ሆስፒታሎች ይሰራ ነበር። በወቅቱ በርካታ የጤና ተቋማት በበሽታው ስለተጠረጠሩና ስላጋጠመ ሞት የሚያሳይ ሪፖርት ያቀርቡ ነበር። የውሾች ክትባት፣ ባለቤት የሌላቸው ውሾች አስተዳደር፣ በበሽታው ለተያዙ ሰዎች የሚደረግ ህክምና እንዲሁም የህዝብ ግንዛቤ ማስጨበጫ ስራዎች በቀጣይነት ስኬታማ በሆነ መልኩ ይካሄዱ ነበር። እስከ 2030 በእብድ ውሻ በሽታ የሚያጋጥም ሞት ዜሮ ለማድረስ እየተሰራ እንደነበር የትግራይ ክልል የጤና ቢሮ ያመለክታል። ""ይሁን እንጂ ጦርነቱን ተከትሎ በተፈጠረው ቀውስና ከበባ በአሁኑ ወቅት በውሻ መነከስንና በበሽታው መያዝን የሚመለከት ሪፖርት ከ12 በመቶ በታች በሆኑ የጤና ተቋማት ብቻ ተገድቦ እንደሚገኝ"" የትግራይ ክልል የላከው ሪፖርት ያሳያል። ""በአሁኑ ወቅት በውሻ መነከስና ያጋጠመ ሞትን የሚመለከቱ ይፋ የሆኑና ያልሆኑ ሪፖርቶች ወደ ቢሮው እየመጡ ነው” የሚለው የትግራይ የጤና ቢሮ፣ በጦርነቱ ምክንያት ባለፉት ሁለት ዓመታት ለውሾች የሚሆን ክትባት፣ ባለቤት የሌላቸው ውሾችን ለማስወገድ የሚውል ‘ስትሪክኒን’ የሚባል ኬሚካል እንዲሁም የተያዙ ሰዎችን ለማከም የሚረዳ የመድሃኒት አቅርቦት እንደሌለ አስረድቷል። በዚህም ምክንያት በ11 የትግራይ ወረዳዎች 41 ሰዎች በእብድ ውሻ በሽታ ምክንያት ህይወታቸው አልፏል። እንዲሁም በበሽታው የታመሙ ሰዎች ለማከም የሚረዳ መድሃኒት ባለመኖሩ በበሽታው የተያዙ ሰዎች በቤታቸው በባህላዊ መንገድ አልያም ወደ ባህላዊ ሐኪም በመሄድ መፍትሔ ለማግኘት እንዲጥሩ እያስገደዳቸው ነው። በትግራይ ክልል የወባ ወረርሽኝ ከመስከረም -እስከ ታሕሳስ ባለው ወቅት እጅግ ስፋት ባለው ሁኔታ የሚታይ ሲሆን፤ በሚያዝያ እና ግንቦት ወራትም ያጋጥማል። በክልሉ ለመጨረሻ ጊዜ ወረርሽኝ የተከሰተው እንደ አውሮፓውያኑ አቆጣጠር በ2017 ከመጋቢት እስከ ሚያዝያ ሲሆን አካባቢውም አሕፈሮም የሚባል ወረዳ ነበረ። ከዚያ ጊዜ ጀምሮ የወባ በሽታ የመከላከል እና የቁጥጥር ስትራቴጂዎች በተገቢው መንገድ በመተግበራቸው የበሽታው ወረርሽኝ አጋጥሞ አያውቅም። አሁን ላይ በጦርነቱ ሳቢያ ተገቢ የህክምና አገልግሎት፣ የህክምና አቅርቦቶች እና መደበኛ ክትትል ባለመኖሩ የበሽታው መስፋፋትና በበሽታው ምክንያት የሚያጋጥም ሞት እየተመዘገበ መሆኑ የክልሉ ቢሮ ለቢቢሲ ገልጿል። ወረርሽኙን ለመከላከል እና ህይወትን ለማዳን ቀድሞ ስለበሽታው መስፋፋት ማወቅ እና የታካሚ መረጃ ማግኘት ወሳኝ መሆኑን የጤና ቢሮው ይገልጻል። ነገር ግን በትግራይ የመገናኛ ዘዴዎች አገልግሎት በመቋረጡ እና ከየአካባቢው የሚቀርቡ መረጃዎች ያልተሟሉ በመሆናቸው የበሽታው መስፋፋት በተመለከተ ትክክለኛ መረጃ ለማግኘት እንዳዳገተው ገልጿል። ወባ ከሰኔ 2020 ሁለተኛ ሳምንት ጀምሮ በወረርሽኝ መልክ እየተዛመተ መሆኑን የትግራይ ጤና ቢሮ ያስረዳል። የበሽታውን ሁኔታ የሚያጠና የባለሙያዎች ቡድን ወደ ተለያዩ የክልሉ አካባቢዎች እንደተላኩ የሚገልፀው ጤና ቢሮው ""ለቡድኑ ጉዞ የቀረበ የነዳጅ እና የገንዘብ ድጋፍ መቀለ በሚገኘው የዓለም ጤና ድርጅት ፅህፈት ቤት የተሸፈነ ነው። ሆኖም ግን በነዳጅ እና በጊዜ እጥረት የበሽታውን ዋና መንስኤ መለየት አልቻሉም” ብሏል። እ.ኤ.አ. እስከ ሐምሌ 23 ቀን 2022 ባለው ጊዜ በትግራይ ውስጥ ከ10 በላይ ወረዳዎች የወባ በሽታ መስፋፋት ታይቷል። በሽታው በተከሰተባቸው አካባቢዎች የፀረ ወባ መድሐኒት እና ሌሎች የህክምና አቅርቦቶች ባለመኖሩም ሁኔታው ተባብሷል። ወረርሽኙን በጊዜ መቆጣጠር ካልተቻለ ወደ ብዙ የትግራይ አካባቢዎች ሊዛመት እንደሚችል ነው የትግራይ ጤና ቢሮ ያስጠነቀቀው።"	https://www.bbc.com/amharic/articles/c72wzeg612do
politics	ኡጋንዳ ለህወሓት ኃይሎች ሥልጠና እና ድጋፍ ትሰጣለች የሚለውን ክስ አስተባበለች	የኡጋንዳ ሠራዊት የሕዝባዊ ወያኔ ሐርነት ትግራይ (ህወሓት) አባላትን በማሰልጠን ኢትዮጵያን ለማናጋት እየሰራ ነው የሚለውን ክስ አስተባበለ። ከአንድ ዓመት በፊት አንስቶ ከኢትዮጵያ ፌደራል መንግሥት ጋር ጦርነት ውስጥ የገባውን ህወሓትን የኡጋንዳ ሠራዊት ሥልጠና እና ሌሎች ድጋፎችን እየሰጠ ነው የሚሉ ዘገባዎች መውጣታቸውን ተከትሎ ነው ምላሹ የወጣው። ይህ ኡጋንዳ ለህወሓት ድጋፍ እያደረገች ነው የሚለው ዘገባ በኢትዮጵያውያን የበይነ መረብ ገጾች ላይ ካለፈው ግንቦት ወር ወዲህ በመውጣት መነጋገሪያ ሆኖ ቆይቷል። የኡጋንዳ ጦር ሠራዊት ቃል አቀባይ ብርጋዲየር ፌሌክስ ኩላዬጊዬ እሁድ ዕለት በሠራዊታቸው ላይ የቀረበውን ክስ በማስመልከት በትዊተር ገጻቸው ላይ ባሰፈሩት ጽሁፍ፣ ኡጋንዳ የኢትዮጵያን ሰላም ለማናጋት ጥረት እያደረገች ነው የሚለው ክስ ፍጽም ፈጠራ ነው ሲሉ አጣጥለውታል። ይህንን ክስ የተመለከተው ዝርዝር ጽሁፉ መቀመጫው ኒውዚላንድ በሆነ የበይነ መረብ ገጽ ላይ ባለፈው የወጣ ሲሆን፣ ጽሁፉ ህወሓትን በተመለከተ የሚካሄደውን ሥራ የሚያስተባብሩ ናቸው የተባሉ ከፍተኛ ወታደራዊ መኮንኖችና ሌሎች የደኅንነት ኃይሎች አባላትን ስም ዝርዝር ይዟል። ሥልጠናውም በማዕከላዊ ኡጋንዳ ክፍል ውስጥ በሚገኘው ማሳካ ወረዳ ውስጥ እንደሚካሄድ ገልጾ ነበር። የወጣው ሰነድ ጨምሮ እንደሚያመለክተው ከ4,000 በላይ የህወሓት ተዋጊዎች ኡጋንዳ ውስጥ በሚገኙ በአራት የማሰልጠኛ ጣቢያዎች ውስጥ ለወታደራዊ ሥልጠና መግባታቸውን አመልክቷል። ከዚህ ባሻገር ይህ ሥልጠና ኡጋንዳ ውስጥ ይካሄድ እንጂ በአሜሪካ እና በግብፅ የሚደገፍ መሆኑንም በሰነዱ ላይ ተገልጿል። በዘገባው ላይ ስማቸው ከተጠቀሱት የኡጋንዳ ከፍተኛ ወታደራዊ መኮንኖች መካከልም የፕሬዝዳንት ዩዌሪ ሙሴቬኒ ልጅ እና የአገሪቱ የምድር ጦር ጠቅላይ አዛዥ የሆኑት ጄኔራል ሙሁዚ ኪያኔሩጋባ ይገኙበታል። ጄኔራሉ በሰሜን ኢትዮጵያ ትግራይ ውስጥ ጦርነቱ በተቀሰቀሰበት ጊዜ በትዊተር ገጻቸው ላይ የትግራይ ኃይሎችን “ወንድሞች” በማለት ድጋፋቸውን ገልጸው ነበር። የትግራይ ኃይሎች ከኡጋንዳ ድጋፍ ያገኛሉ የሚለው ሰነድ ትክክለኛ ይሁን ወይም የሐሰተኛ ዜና ዘመቻ አካል ስለመሆን አለመሆኑ እስካሁን ግልጽ አይደለም። ‘ስኩፕ’ የተባለውና ሰነዱን ይፋ ያደረገው በኒውዚላንድ የሚገኘው በይነ መረብ የሰነዱን ምንጭ እንዲሁም የይዘቱን ዝርዝር ትክክለኛነት ለማረጋገጥ እንዳልቻለ ገልጿል። ነገር ግን በሰነዱ ላይ አንዳንድ ትክክል ያልሆኑ ነገሮች መኖራቸው ተገልጿል።ሰነዱ የኡጋንዳ መከላከያ ሚኒስትር ብሎ የሚጠቅሳቸው ጄምስ ካባሬቤ የሚል ሲሆን፣ የተጠቀሰው ስም ያላቸው ግለሰብ በዚህ የሥልጣን ቦታ ላይ ፈጽሞ አልነበሩም ተብሏል። የኡጋንዳ ጦር ቃል አቀባይ ብርጋዲየር ፌሌክስ ኩላዬጊዬ፣ በዚህ ጉዳይ ውስጥ ኡጋንዳና ደቡብ ሱዳን በጋራ እየሰሩ ነው የሚለው ክስም ሐሰት ነው ብለዋል። በሰነዱ ላይ በደቡብ ሱዳን የኡጋንዳ አምባሳደር በአስተባባሪነት የተጠቀሱ ሲሆን፣ አምባሳደሩ ከተጠቀሱት የደቡብ ሱዳን ጄኔራል ጋር ፈጽሞ ተገናኝተው እንደማያውቁ አስተባብለዋል። ኡጋንዳ በምሥራቅ እና በአፍሪካ ቀንድ አካባቢ በሚኖሩ ግጭቶች ውስጥ የመሳተፍ ታሪክ እንዳላት ይነገራል። ሠራዊቷ በአሁኑ ጊዜ በምሥራቃዊ ዲሞክራቲክ ኮንጎ ውስጥ ከአገሯ አማጺያን ጋር እየተዋጋ ይገኛል። የአፍሪካ ኅብረት አልሻባብን ለመዋጋት ወታደራዊ ኃይል ወደ ሶማሊያ ሲያሰማራ ኡጋንዳ ሠራዊቷን የላከች ቀዳሚዋ አገር ናት። በተጨማሪም ከዓመታት በፊት የደቡብ ሱዳን ፕሬዝዳንት ሳልቫ ኪር ከምክትላቸው ጋር ፍጥጫ ውስጥ ገብተው ግጭት ሲከሰት፣ ኡጋንዳ ሠራዊቷን በመላክ ከፕሬዝዳንቱ ጎን ተሰልፋ ነበር። ከአስር ዓመት በፊትም የኡጋንዳ ሠራዊት በምሥራቃዊ ዲሞክራቲክ ኮንጎ ውስጥ ከሩዋንዳ ሠራዊት ጋር ተጋጭቶ እንደነበር ይታወሳል።	https://www.bbc.com/amharic/articles/cld2g41ygyzo
sports	አዶልፍ ሂትለር የተወለደበት ቤት ፖሊስ ጣቢያ ሊሆን ነው	በዓለም የጭካኔ ቁንጮ ተደርጎ የሚታየው አዶልፍ ሂትለር የተወለደው በኦስትሪያዋ የድንበት ከተማ ብራውና ነበር፡፡ የብራውና ነዋሪዎች ስማቸው ከዓለም ጨካኙ ሰው ጋር መነሳቱ ይከነክናቸዋል፡፡ መንግሥትም ቢሆን የሂትለር ቤት ለአክራሪ አፍቃሪዎቹ የጉብኝት መዳረሻ መሆኑ ሲያሳስበው ቆይቷል፡፡ ይህም ሆኑ ሂትለር የተወለደበት ቤት እስከዛሬም ድረስ ባለበት አለ፡፡ የእርሱ የትወልድ ስፍራ ስለመሆኑ የሚያመላክት ግን ምንም ዓይነት ቅርስ የለም፡፡ የርሱ ስም ያለበት ጽሑፍም አይታይም፡፡ ደጁ ላይ ብቻ ‹‹ ፋሺዝም መቼም እንዳይደገም›› የሚል ጽሑፍ ድንጋይ ላይ ታትሟል፡፡ ይህንን መኖርያ ቤት መንግሥት የአስገዳጅ ግዥ በመፈጸም የራሱ ካደረገው ቆይቷል፡፡ ባለፈው ኅዳር ነበር መንግሥት አወዛጋቢ ውሳኔ ላይ የደረሰው፡፡ ቤቱን ወደ ፖሊስ ጣብያነት መቀየር፡፡ አንድ የኦስትሪያ የኪነ ሕንጻ አሰናጅ ቤቱን ወደ ፖሊስ ጣቢያነት የሚቀይረውን ሀሳብ እየነደፈ ይገኛል፡፡ ‹‹ለጨካኙ የናዚ ጌታ የትውልድ ቤት አዲስ ምዕራፍ ይከፈትለታል›› ብለዋል የኦስትሪያ የአገር ውስጥ ጉዳዮች ሚኒስትር ካርል ናሃመር፡፡ ንድፉን ያሸነፈው ማንቴ ማንቴ የሚባለው ድርጅት ከ12 እጩዎች መሀል የተመረጠ ሲሆን በሦስት ዓመታት የማሻሻያ ግንባታውን አጠናቆ በፈረንጆች 2023 መኖርያ ቤቱን ፖሊስ ጣቢያ አድርጎ ለማስረከብ የ5 ሚሊዮን 6 መቶ ሺህ ዶላር ስምምነት ፈጽሟል፡፡ የሂትለር የትውልድ ቤት ወደ ፖሊስ ጣቢያነት ሲቀየር ስለርሱ ታሪክ የሚያወሳ ምንም ዓይነት ቅሪት እንደማይኖር ተነግሯል፡፡ ‹‹ፋሸዝም መቼም አይደገም!›› የሚለው መፈክርም ወደ ኦስትሪያ ዋና ከተማ ቪየና ሙዝየም ይወሰዳል፡፡ አንድ የከተማዋ ነዋሪና የታሪክ ባለሞያ ለቢቢሲ እንደተናገሩት ይህ ‹‹ፋሺዝም መቼም አይደገም›› የሚለው ድንጋይ ጽሑፍ በከተማዋ መቆየት ይኖርበታል ብለዋል፡፡ በዚህ የሂትለር የትውልድ መኖርያ ውስጥ አምባገነኑ ሰው የተወለደው በ1889 ሲሆን ቤተሰቦቹ ግን ከጥቂት ሳምንታት በኃላ አፓርትመንቱን ለቅቀው ወደ ሌላ ሰፈር ሄደዋል፡፡ ሂትለር 3 ዓመት ሲሞላው ደግሞ ጭራሽ ከተማዋን ጥለው ሄደዋል፡፡ ዛሬም ድረስ የናዚ ደጋፊዎች ወደ ሂትለር የትውልድ ቤት እንደሚጓዙ የጠቀሱት የመንግሥት ባለሥልጣናት ይህንን ለማስቀረት አንዱ መንገድ የቤቱን አገልግሎት መቀየር እንደሆነ ተረድተዋል፡፡ ኦስትሪያ በናዚ ጀርመን እንደ አውሮፓዊያን በ1938 የተጠቃለለች ሲሆን የናዚ ቀዳሚ ተጠቂ አገር አድረጋ ራሰዋን ትመለከታለች፡፡ ነገር ግን በዚያን ጊዜ አብዛኛው ሕዝብም ሆነ አስተዳደሩ ወደ ጀርመን መቀላቀሉን ወዶት እንደነበር ይነገራል፡፡ ቤቱን ከ1970ዎቹ ጀምሮ መንግሥት ለግለሰቦች ያከራየው ነበር፡፡ በኋላም የአካል ጉዳቶች የእንክብካቤ ማዕከል ተደርጎ ቆይቷል፡፡ ቤቱ በቅርስነት መቆየት እንጂ መነካት የለበትም በሚሉና የመንግሥትን እርምጃ በሚደግፉ መካከል አሁንም ድረስ የጦፈ ክርክር እየተደረገ ይገኛል፡፡ የድንበር ከተማዋ ብራውና ግን አሁንም ቢሆን ከሂትለር ጋር ተያይዛ መታሰቧ የሚቀር አልሆነም፡፡	https://www.bbc.com/amharic/52891110
sports	የሊቨርፑል እና የማን ዩናይትድ ደጋፊዎች ልጁን በሞት ላጣው ሮናልዶ ድጋፋቸውን ገለጹ	"የማንቸስተር ዩናይትድ እና የሊቨርፑል ደጋፊዎች ህጻን ልጁን በሞት ላጣው ክርስቲያኖ ሮናልዶ እና ለቤተሰቡ በአንፊልድ ለአንድ ደቂቃ ድጋፋቸውን ገልጸዋል። ተጨዋቹ የሚታወቅበትን ሰባት ቁጥር ምክንያት በማድረግ የሊቨርፑል ደጋፊዎች የክለባቸውን መዝሙር 'You'll Never Walk Alone' ሰባተኛው ደቂቃ ላይ ዘምረዋል። የሁለቱም ቡድን ደጋፊዎች ከመቀመጫቸው ተነስተው ለአንድ ደቂቃ ቆመው አጨብጭበዋል። የሮናልዶ ስም እና ቁጥር የያዘ የዩናይትድ ማሊያም ከፍ ተደርጎ ተይዟል። ሮናልዶ እና አጋሩ ጆርጂና ሮድሪጌዝ የሕፃን ልጃቸውን ህይወት ማለፍ ይፋ ያደረጉት በዚህ ሳምንት መጀመሪያ ላይ ነበር ። ጥንዶቹ የልጃቸውን በሞት መነጠቅ ""ማንም ወላጅ ሊሰማው የሚችለው ትልቁ ህመም"" ሲሉ ገልጸውታል። የ37 ዓመቱ ሮናልዶ እና የ28 አመቷ ሮድሪጌዝ መንታ ልጆችን እየጠበቁ ነበር። ከመንትዮቹ መካከል ሴት ልጃቸው በሕይወት የተረፈች ሲሆን የእሷን መወለድም ""ይህን ጊዜ በተወሰነ ተስፋ እና ደስታ ለመኖር የሚያስችል ጥንካሬ ይሰጠናል"" ሲሉ ገልጸውታል። ሮናልዶ እና ባለቤቱ ""ልጃችን አንተ የእኛ መልአክ ነህ። ሁልጊዜም እንወድሃለን"" ብለው ጽፈዋል። የዩናይትድ እና የሊቨርፑል ተጫዋቾች ወደ ሜዳ የገቡት ለሮናልዶ እና ለቤተሰቡ ክብር ሲሉ ጥቁር ጨርቅ ክንዳቸው ላይ አስረው ነበ ። ፖርቹጋላዊው ተጫዋች ትናንት ማክሰኞ ምሽት የተካሄደው የሁለቱ ተቀናቃኞች ጨዋታ አምልጦታል። በትናንቱ ምሽት ኃያልነቱን የያዘው ባለ ሜዳው ሊቨርፑል፤ 4 ለ 0 በማሸነፍ የፕሪሚየር ሊጉን የደረጃ ሰንጠረዥ መምራት ከቻለበት ጨዋታ በፊት የዩናይትዱ ጊዜያዊ አሰልጣኝ ራልፍ ራይኒክ በሕይታችን ውስጥ ከእግር ኳስ የሚበልጡ ብዙ ነገሮች አሉ ሲሉ ተደምጠዋል። ""መላው ቡድን፣ መላው ክለብ ከእሱ  [ሮናልዶ] ጋር ነው"" ሲሉም ራንኒክ አክለዋል። የሊቨርፑሉ አሰልጣኝ የርገን ክሎፕ በበኩላቸው የሮናልዶን ህፃን ልጅ ለማስታወስ የተደረገውን ጭብጨባ ""የጨዋታው ዋና መልዕክት"" ብለውታል። ""የክርስቲያኖ እና የቤተሰቡን ሃዘን እንጋራለን"" ብለዋል ክሎፕ። ""ከተቀናቃኝነት በዘለለ እግር ኳስ እንደዚህ መሆን አለበት። ክብርን ማሳየት ብቸኛው አስፈላጊ ነገር ነው። ዜናውን ከሰማን በኋላ የሁላችንም ሃሳብ ከሮናልዶ እና ቤተሰቡ ጋር ነው"" ብለዋል። ""እንዴት ሊሆን እንደሚችል መገመት እንኳን አልችልም። በእውነት እናዝናለን"" ሲሉ ገልጸዋል። በጨዋታው ዙሪያ በቀጥታ አስተያየት ሲሰጥ የነበረውና የቢቢሲ ሬድዮ 5 የእግር ኳስ ጋዜጠኛ ጆን መሪ የነበረውን ድባብ ""አስደናቂ"" ሲል ገልጾታል። ""በእውነቱ በጣም አስደናቂ ነበር። ከሰው ወደ ሰው የተደረገ ድንቅ ድጋፍ"" ብሏል። የቀድሞው የኤቨርተን እና የስኮትላንድ አጥቂ ጄምስ ማክፋደን ከሊቨርፑል ደጋፊዎች የተሰጠውን ድጋፍ 'የእውነተኛ ማንነት ማሳያ' ሲል ገልጿል። አክሎም ""በዚህ አስቸጋሪ ጊዜ ለክርስቲያኖ ሮናልዶ ያላቸውን ክብር እና ድጋፍ ማሳየታቸው ያላቸውን ምርጥ ማንነት ያሳያል"" ብሏል።"	https://www.bbc.com/amharic/61158877
business	ኢትዮ ቴሌኮም ከጦርነቱ ጋር በተያያዘ ባለፉት 6 ወራት 3.67 ቢሊዮን ብር ማጣቱን አስታወቀ	ኢትዮ ቴሌኮም ከሰሜን ኢትዮጵያ ጦርነት ጋር በተያያዘ ባለፉት ስድስት ወራት 3.67 ቢሊዮን ብር ገቢ ማጣቱን አስታውቋል። በዚህም ተቋሙ ይዞት የነበረው የገቢ ዕቅድ ሙሉ በሙሉ እንዳልተሳካና ባለፉት ስድስት ወራትም ይገኛል ተብሎ ከታቀደው ገቢ 86.4 በመቶ ብቻ ማሳካቱንም በ2014 ዓ.ም የመጀመሪያ ግማሽ ዓመት የሥራ አፈጻጸም ማጠቃለያ ሪፖርቱ ላይ ተመልክቷል። ከሐምሌ 2013 እስከ ታኅሣሥ 2014 ያለውን የመጀመሪያ ግማሽ ዓመት የሥራ አፈጻጸም ሪፖርት መሰረት ጦርነቱ በመራዘሙና ከትግራይ ክልል ወደ አፋርና አማራ ክልልሎች በመዛመቱ ባለፉት ስድስት ወራት ውስጥ 3473 የሞባይል ጣቢያዎች ላይ የአገልግሎት መስተጓጎል ተፈጥሯል ብሏል። በጦርነቱ የተጎዱና እስካሁን መደረስ በተቻለባቸው አካባቢዎች ላይ አገልግሎቱን ለማስጀምር 328.9 ሚሊዮን ብር ወጪ መደረጉንም ኢትዮ-ቴሌኮም ገልጿል። ጦርነቱ ከተከሰተበት ጥቅምት 24/2013 ዓ.ም ጀምሮ በትግራይ የቴሌኮሙዩኒኬሽን አገልግሎት የለም። ኢትዮ-ቴሌኮም በሪፖርቱም ላይ ትግራይ ክልልን ጨምሮ በተለያዩ ወረዳዎች በፀጥታ ምክንያት አገልግሎት መስጠት እንዳልተቻለና በስፍራው ያለው የቴሌኮም መሰረተ ልማቶች ያሉበትን ሁኔታ ማወቅ እንዳልተቻለም አስፍሯል። የፀጥታው ሁኔታ ሲሻሻልም አስፈላጊው የጥገናና የመልሶ ግንባታ ሥራዎች እንደሚከናወንም አስታውቋል። ተቋሙ በመንፈቅ ዓመት 28 ቢሊዮን ብር አጠቃላይ ገቢ ያገኘ ሲሆን ይሄም ባለፈው በጀት ዓመት ከነበረው ተመሳሳይ ወቅት ጋር ሲነጻጸር የ6.7 እድገት አሳይቷል ብሏል። ይህ ውጤት አገሪቱ ከነበረችበት እጅግ አስቸጋሪ ሁኔታ አንፃር ሲታይ አመርቂ መሆኑንም ነው ኢትዮ ቴሌኮም የገለጸው። ኢትዮቴሌኮም የተጠቃሚ ደንበኞቹ ብዛት 60.8 ሚሊዮን መድረሱን ያስታወቀ ሲሆን እቅዱንም በከፍተኛ ሁኔታ ማሳካቱን አስታውቋል። ደንበኞች የቴሌኮምን አጠቃቀምን ለማሳደግና ተሞክሯቸውን ለማሻሻል የሚያስችሉ የኔትወርክ ማስፋፊያዎች፣ የአገልግሎት ጥራት ማሻሻያ፣ ወቅታዊነትን የተላበሱ 23 አዳዲስ እና 19 ነባር የአገር ውስጥና የዓለም አቀፍ ምርትና አገልግሎቶችን አሻሸሎ ማቅረቡን ገልጿል። ተቋሙ የኔትወርክ ሽፋን አቅም እና የአገልግሎት ጥራትን ለማሳደግ የሚያስችሉ አጠቃላይ ሰፊ የፕሮጀክት ሥራዎች በማከናወን ላይ መሆኑን ጠቅሶ በመንፈቀ ዓመቱም  የ4ጂ ኤልቲኢ የማስፋፊያ ፕሮጀክቶችን አጠናቆ 136 ከተሞችንም የአገልግሎቱ ተጠቃሚ አድርጌያለሁ ብሏል። በተጨማሪም የሞባይል ገንዘብ አገልግሎት የሆነው ቴሌ ብር በአጭር ጊዜ ውስጥ ከ13 ሚሊዮን በላይ ደንበኞች ያፈራ ሲሆን፣ አጠቃላይ የግብይት መጠኑም 5.1 ቢሊዮን ብር መድረሱን አስታውቋል። እስካሁንም ባለው 46 ሺህ በላይ ኤጀንቶችና ከ11 ሺህ በላይ ነጋዴዎች  ተሳታፊ መሆናቸውም ተገልጿል። ሆኖም በሰሜን የአገሪቱ ክፍል ካለው ጦርነት ጋር ተያይዞ በርካታ ችግሮች መግጠማቸውን ጠቅሷል። ከእነዚህም መከካል የአገልግሎት መቋረጥና የመሠረተ ልማት መውደም፣ በታቀደው መሠረት የማስፋፊያ ሥራዎች ለመሥራትና አገልግሎት ማስቀጠል አዳጋች መሆን፣ የፋይበርና የኮፐር መስመሮች ስርቆትና መቆራረጥ፣ የቴሌኮም ማጭበርበር፣ የኃይል አቅርቦት መዘግየት እና የኃይል መቆራረጥን ጠቅሷል። በተጨማሪም የኮቪድ-19 ወረርሽኝ፣ ለቴሌኮም ማስፋፊያ የመሬት አቅርቦት ችግር፣ አንዳንድ ክልሎች ላይ ተገቢ ያልሆነ የካሳ ጥያቄና ከዚሁ ጋር በተገናኘ የኩባንያው የባንክ ሂሳብ የማገድ ተግባራት መግጠሙንም አስታውቋል። ኢትዮ ቴሌኮም ለበርካታ ዘመናት በኢትዮጵያ ውስጥ በብቸኝነት የቴሌኮም አገልግሎት ሲሰጥ የቆየ ተቋም ሲሆን፣ ከጥቂት ዓመታት በፊት መንግሥት ዘርፉን ለውድድር ክፍት በማድረጉ ሳፋሪኮም የተባለው የውጪ ኩባንያ በሥራው ላይ ለመሰማራት ፈቃድ አግንቷል።	https://www.bbc.com/amharic/news-60212967
