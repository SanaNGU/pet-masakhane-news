sports	Real Madrid 2-3 Chelsea: An fitar da Chelsea daga Champions League	Real Madrid ta kawo karshen Chelsea mai rike da kofin Champions League, bayan da ta yi nasara da ci 3-2 a Santiago Bernabeu ranar Talata. Karo na 31 kenan da Real Madrid ta kai daf da karshe a ko dai European Cup ko kuma Champions League, kenan ta bayar da tazarar zuwa sau 11, fiye da kowacce kungiya. Chelsea ta ci kwallaye ta hannun Mason Mount da Antonio Rudiger da kuma Timo Werner. Real Madrid ta zura nata a raga ta hannun Rodrygo da kuma Karim Benzema, wanda ya ci kwallo hudu a ragar Chelsea a haduwa biyun da suka yi. Kungiyar Sifaniya ta kai wasan daf da karshe da cin kwallo biyar da hudu kenan gida da waje a suka kece raini a bana. A wasan farko da suka buga ranar Laraba 6 ga watan Afirilu, Real Madrid ce ta yi nasara da ci 3-1 a fafatawar da suka yi a Stamford Bridge. Wannan shi ne karon farko da Chelsea ta buga wasa a filin Real Madrid na Santiago Bernabeu a Sifaniya. Ko a bara da Chelsea ta ziyarci Real Madrid a gasar Champions League wasan daf da karshe a Estadio Alfredo Di Stefano suka yi wasan. Wannan shi ne wasa na bakwai da suka kece raini a gasar Zakarun Turai, Chelsea ta yi nasara a wasa uku da canjaras biyu, sai Real da ta ci biyu. 'Yan wasan da Carlo Ancelotti ya fuskanci Chelsea a Champions League karawar quarter-final a Santiago Bernabeu. 'Yan wasan Real Madrid: Masu tsaron raga: Courtois, Lunin da kuma Fuidias. Masu tsaron baya: Carvajal, Alaba, Nacho, Marcelo, F. Mendy da kuma Rafa Marín. Masu buga tsakiya: Kroos, Modrić, Casemiro, Valverde, Lucas V., D. Ceballos da kuma Camavinga. Masu cin kwallaye: Benzema, Asensio, Jović, Bale, Vini Jr., Rodrygo da kuma Mariano.	https://www.bbc.com/hausa/wasanni-61059680
technology	Rasha za ta janye fice daga shirin tashar sararin samaniya	Rasha za ta janye daga haɗakar tashar ƙasa da ƙasa da ke sararin samaniya ISS bayan shekarar 2024 ta gina tata tashar. Sabon shugaban hukumar sararin samaniyar Rasha Yuri Borisov, ya ce kafin wannan lokacin hukumar ta Roskosmos za ta kammala dukkan abubuwan da suka kamata a yi. A shekarar 1998 ne, Amurka da Rasha da wasu ƙasashen abokan hulɗa suka yi nasarar kammala aikin ƙaddamar da tashar ISS. Amma tun bayan da Rasha ta kutsa Ukraine dangantaka ta yi tsami, kuma a baya Rasha ta sha yin barazanar janyewa daga shirin saboda takunkuman da ƙasashen yammacin duniya suka ƙaƙaba mata. Tashar ISS – wacce tasha ce ta haɗin gwiwa tsakanin hukumomin sararin samaniya na ƙasashe biyar – tana zagaye duniya daga sararin samaniya tun 1998, kuma ta gudanar da dubban bincike da gwaje-gwaje na kimiyya. An amince da fara aikinta har zuwa 2024, amma Amurka ta so ta tsawaita hakan da wata shida bisa amincewar dukkan abokan hulɗar. A wani taro da shugaban Rasha Vladimir Putin ya halarta, Mr Borisov ya ce an ɗauki matakin ficewa daga yarjejeniyar ne bayan shekarar 2024. “Ina ga zuwa yanzu za mu fara ƙoƙarin samar da tashar sararin samaniya mai zagaye duniya ta Rasha,” kamar yadda Mr Borisov ya faɗa, yana mai cewa sabuwar tashar da Rasha za ta samar ɗin a yanzu shi ne abu mafi muhimmanci a wurinsa. Mista Putin ya amsa masa da cewa “hakan ya yi kyau.” Har yanzu babu tabbas kan ko me matakin yake nufi ga tashar ISS ta yanzu, inda wani babban jami’in hukumar sararin samaniyar Amurka ya shaida wa Reuters cewa ba a sanar da Nasa shirin na Rasha ba a hukumance. Rashawa sun daɗe suna magana kan janyewar ƙasar amma babu tabbas kan ko da gasken-gaske suke yi. Sun yi magana a kan gina tasu tashar ta Russian Orbital Service Station, wato Tashar da ke zagaye sararin samaniya ta Rasha – amma hakan na buƙatar kuɗaɗe da dama irin waɗanda gwamnatin Rashar ba ta taɓa zubawa ba a harkar da ta shafi tashar ISS ta yanzu. Kazalika, kayayyakin da Rasha ke amfani da su a tashar ISS duk sun tsufa, amma injiniyoyin na ganin za su iya ci gaba da aiki har zuwa shekarar 2030. Idan Rasha ta janye, babu haufi za a samu matsala. An tsara tashar ISS ce ta yadda dukkan ƙasashen da ke da mallakinta za su dinga dogara da juna. Ɓangaren Amurka na tashar ISS shi ke samar da wuta; Rasha ke lura da injinan da ke hana tashar faɗowa duniyar Earth daga sama. Idan har Rasha ta janye wannan ɓangare na injinan, ya zama dole Amurka da Japan da Kanada da Turai su nemi wasu hanyoyin na ƙarfafa tashar don gujewa faɗowa. Wannan wani abu ne da wasu jiragen Amurka marasa matuƙa da za su iya yi. Ba a samu wata ɓaraka ba ta haɗin kai kan tashar ISS tsakanin Rasha da Amurka sakamakon yaƙin Ukraine, inda ƙasashen biyu suka sanya hannu kan wata yarjejeniya a farkon watan nan da za ta bai wa ƴan sama jannatin Rasha damar tafiya zuwa tashar a cikin rokar Amurka. Kamar yadda ita ma Rashan ta yarda a dawo da ƴan sama jannatin Amurka da rokar Rasha wata biyu da suka gabata. Yarjejeniyar za ta indaganta ci gaban haɗin kan a bisa tsarin shirin tashar ISS,” a cewar hukumar Roskosmos. Sai dai kuma, yaƙin ya shafi wasu fannonin na haɗin kai tsakanin Rasha da ƙasashen Yamma. Hukumar Sararin Samaniya ta Turai ESA ta kawo ƙarshen haɗin gwiwar tsakaninta da Roskosmos don aika wata roka zuwa duniyar Mars. Sannan Rasha ta dakatar da aika jirgin sama jannatinta na Soyuz daga wajen da hukumar ESA ke harba su a ƙasar French Guiana. Tarayyar Sabiyet da Rasha sun daɗe suna harkokin da suka shafi bincike a sararin samaniya, kuma sun cimma nasarori da suka haɗa da aika mutum na farko zuwa sararin samaniya a 1961, wanda ya zama wani abin tunƙaho ga ƙasar. A ganawar da ya yi da Putin, shugaban Roskosmos, Mr Borisov ya ce sabuwar tashar samaniyar ta Rasha za ta samar wa da Rashar abubuwan da ake buƙata na zamani a sararin samaniyar.	https://www.bbc.com/hausa/articles/cjj44xee358o
entertainment	Bob Marley: Shekara 40 bayan rasuwar shahararren mawakin rege	"Yau shekara 40  ke nan tun bayan rasuwar fitaccen mawakin nan na rege Bob Marley sakamakon cutar daji wato kansa a Miami, yana da shekara 36. Ya mutu ne ranar 11 ga watan Mayu na 1981. Mun zabo muku wasu hotuna na rayuwarsa: Mawakin yana  daya daga cikin mawakan da suka fi shahara kuma ake matukar kaunarsa a fagen waka a tarihi, inda ya rera fitattun wakokin da suka hada da No Woman No Cry, One Love, da kuma Redemption Song. Wakar Buffalo Soldier ita ce wakarsa da ta fi shahara a Birtaniya, inda ta zama ta hudu a watan Mayun 1983. Mujallar Time ta ayyana kundin wakar da ya fitar a 1977 mai suna Exodus a matsayin Kundin Karni. An haifi Marley a shekarar 1945 kuma mahaifinsa farar fata ne yayin da mahaifiyarsa bakar fata ce 'yar kasar Jamaica. Ya shafe rayuwar yarintarsa a cikin talauci kuma bai faye ganin mahaifinsa ba, wanda sojan ruwa ne da ya yi aiki da gwamnatin Birtaniya. Ya bar gidansu yana da shekaru 14 domin yin sana'ar waka a Kingston. A shekarar 1972, Marley ya isa Birtaniya tare da tawagarsa mai suna The Wailers inda suka rika zaga kasar tare da Johnny Nash yana fatan kaddamar da sana'ar wakarsa ga duniya. Shekara guda bayan haka, The Wailers suka fitar da kundin wakoki mai suna Catch a Fire sannan suka fito a hirar talbijin a BBC. Hirar da suka yi ta yi gagarumin tasiri inda suka samu masoya a kasashe daban-daban. A wani balaguron waka da ya yi a 1975, sun rera wakar No Woman No Cry kai-tsaye a The Lyceum, London, inda aka saki wakar lamarin da ya bai wa Marley shahararsa ta farko a Birtaniya. Daga nan mawakin ya shiga waka gadan-gadan inda aka san shi a ko ina a fadin duniya. An san Marley a matsayin mai bin addinin Rastafaria, shi da matarsa Rita, inda suke sanya addinin nasu a cikin wakokinsa. Mawakin yana matukar son kwallon kafa kuma yakan murza leda kafin ya rera waka ko kuma bayan ya gama. ""Ina son waka da kwallon kafa,"" a cewarsa a wata hira da ya yi a 1980. Marley ya rera wakarsa ta karshe kai-tsaye a Birtaniya ranar 13 ga watan Yulin 1980 a New Bingley Hall, Stafford. Marley ya mutu shekara daya bayan haka sakamakon cutar kansa, wadda aka gano yana dauke da ita a 1977. An binne shi a kauyensu Nine Mile da ke kasar Jamaica. Dukkan hotunan suna da hakkin mallaka."	https://www.bbc.com/hausa/labarai-57072798
politics	SARS: Za a tsaurara tsaro na musamman a Najeriya	Hukumomi a Najeriya sun ba wa rundunar ƴan sandan ƙasar damar amfani da duk wata hanya ta tsaurara matakan tsaro a kokarin kawo ƙarshen rikicin da ya ɓarke a wasu sassan ƙasar. An samu rikici musamman a biranen Legas da Abuja, a dalilin zanga-zangar kin jinin rundunar ƴan sanda da ke yaƙi da fashi da makami da a kafi sani da SARS, wadda ta yi sanadin mutuwar a kalla mutun 69. Rahotanni sun ce an saka dokar hana fita a wasu yankunan jihar Kaduna da ke arewacin ƙasar, da kuma birnin Jos na jihar Filato da ke tsakiyar Najeriya, inda a ka samu rahotannin fasa rumbunan ajiyar abinci na gwamnati a ka kuma wawashe su. Sufeta-Janar na ƴan sandan Najeriya Muhammed Adamu ya ce ƴan ta'adda sun ɓadda kama da sunan masu zanga-zanga wurin aikata miyagun ayyuka a sassan ƙasar da dama. Lamarin ya fi ƙamari a cibiyar kasuwancin ƙasar wato Legas, inda ganau su ka shaida cewa jami'an tsaro sun harbe masu zanga-zangar da a ka yiwa lakabi da #ENDSARS. A ranar Asabar gwamnatin Jihar Kaduna ta saka dokar hana fita a wasu yankuna na ƙananan hukumomin Kaduna ta Kudu da kuma Chukun ta tsawon awa 24. Dokar za ta yi aiki ne a unguwannin Barnawa da Kakuri da Television, waɗanda ke Kaduna ta Kudu. Sai kuma Maraban Rido da Sabon Tasha da Narayi da Unguwan Romi da ke Chukun. Wata sanarwa da Kwamishinan Tsaro da Harkokin Cikin Gida Samuel Aruwan ya fitar ta ce dokar za ta fara aiki ne nan take. Mista Aruwan ya yi kira ga mazauna jihar da su guji tayar da tarzoma da kauce wa faɗawa tarkon masu tayar da husuma.	https://www.bbc.com/hausa/54679174
religion	'Muna maraba da kowa amma kada a karya dokokin addini da al'adunmu'	"Yayin da ake fara gasar ƙwallon ƙafa ta duniya a Qatar, abin da aka fi mayar da hankali a kai shi ne batun haƙƙin bil'adama. Wasu ƴan ƙasar biyu sun faɗa wa BBC yadda tsauraran dokoki da al'adun ƙasar suka shafi rayuwarsu. Aziz na ta zirga-zirga a tsorace yayin da muke tattaunawa ta intanet. Duk da yana son ya saki jiki ya yi magana amma a bayyane take cewar sai ya jajirce sosai, sai dai ya kasa skin jiki har zuwa ƙarshen tattaunawar tamu. ""Ba na son zaman da nake yi a ƙasata ya zama tamkar haramtacce."" ya faɗa a cikin sanyayyar murya, daga Doha, babban birnin Qatar. ""Zan so na ga sauye-sauye da za su ba ni damar zama ɗan luwaɗi ba tare da tsoron cewa za a kashe ni ba."" Aziz ya ce a kodayaushe yana a tsorace, yana gudun ya faɗi wani abu da zai sa a gane cewa da alama shi ɗan luwaɗi ne, wani abu da zai sa a kama shi ko kuma a ci zarafin shi. ""Banbanci kasancewarka a Qatar da kuma kasancewa a wata ƙasar ta daban shi ne, a ƙasashen ƙetare doka za ta kare ka,"" in ji shi.\n""Idan wani ya kai maka hari za ka iya zuwa ƴan sanda, kuma doka za ta kare ka. Amma a nan idan wani zai faru da ni, to idan na kai kaina wurin ƴan sanda tamkar na sanya kaina cikin haɗari ne."" A rahoton da ta fitar a watan Oktoba, ƙungiyar kare haƙƙin bil'adama ta Human Rights Watch ta ce jami'an tsaro na tsare masu alaƙa ta jinsi ɗaya babu gaira ba dalili haka nan ana cin zarafin su. Sai dai buga gasar kofin duniya a Qatar ya sanya kafafen yaɗa labaru na ƙasashen yamma yin bincike kan haƙƙin ƴan luwaɗi a Qatar.\nYayin da hakan ke fito da matsalolin da ake fuskanta, Azizi ya ce lamarin na ƙara jefa mutane cikin haɗari. Ya ce ""Yanzu ina ganin mutane da yawa a nan suna sukar masu alaƙar jinsi guda, suna cewa sun tsane mu kuma ya saɓa wa addini. Yana ganin kamar tattauna batun a ƙasashen ƙetare na masu illa.\n""Suna tambaya 'shin za mu iya zuwa Qatar mu yi rayuwarmu lafiya ba tare da an ɗaure mu ko an hukunta mu da dokokin Qatar ba?' amma ba su tunanin mutane irin mu, da kuma haɗarin waɗannan dokoki a kanmu."" Hukumomin Qatar dai na ta nanata cewar masoya ƙwallon ƙafa za su iya zuwa domin wannan gasa, amma sun ce ya kamata baƙi su girmama al'adar al'umma.\nAziz na tsoron cewar samun nasarar gasar cin kofin da zai sanya da wuya Qatar ta sauya. Kuma yana jin tsoron abin da zai biyo baya a watanni masu zuwa. A Birtaniya mun tattauna da Zainab, wannan ba shi ne sunanta na gaskiya ba. Duk da cewa tana Birtaniya amma tana jin tsoron abin da zai faru ga iyalanta a can Qatar idan aka gane ta. Ta ce tsauraran dokokin Qatar sun yi illa ga lafiyar hankalinta, ta yadda ta yi tunanin kashe kanta. Ta ce yadda maza ke sanya wa mata ido a Qatar yana sanyawa mata su ji tamkar su yara ne a tsawon rayuwarsu. Ta ce ""dole ne ka samu rubutaccen izini daga namiji mai kula da kai, yawanci mahaifinka, kafin ka ɗauki duk wani mataki na rayuwarka, in mahaifinka baya nan dole ka nemi izinin kawunka ko kakanka."" ""Idan har ba ka samu izini ba, to ba za ka iya aiwatar da komai ba, koda kuwa shiga jami'a ne ko karatu a ƙasar waje, ko tafiye-tafiye, ko yin aure. ko kuma rabuwar aure."" Amma ta ce wasu matan da iyayensu ba su da tsattsauran ra'ayi za su iya cewa abin ba haka yake ba. Zainab ta ce tsarin ya sanya mata suna fuskantar danniya a hannun iyalai masu tsattsauran ra'ayi.\nTa ce ""sun yi amannar cewa batun haƙƙin mata wata maƙarƙashiya ce ta ƙasashen turai, kuma hakan zai ci karo da tanade-tanaden addini da al'ada."" Masu shirya gasar ƙwallon ƙafa da Qatar za ta karɓi baƙunci sun ce ana sukar ƙasar ce ba tare da wani hujja ba. Wata ɗaliba a Doha, Moselle, ta ƙara tabbatar da wannan batu. Ta ce ""Ba mu buƙatar hukumomin yamma su zo nan su rinƙa faɗa mana abubuwan da za mu yi ko waɗanda ba su kamata mu yi ba,"" ""Kasarmu ce. Muna da damar tafiyar da ƙasarmu daidai da tunaninmu, ba daidai nasu muradin ba."" To amma ana sanya ido sosai kan ƴan Qatar masu sukar manufofin al'ummar ƙasar. Kamar yadda muka shaida cewar ana yi wa duk wanda ya soki lamirin ƙasar barzana. Waɗanda muka tattauna da su ba wai suna kokawa ne kan banbance-banbance na al'ada, kamar shan barasa da sumba a bainar jama'a ba ne, suna magana ne a kan haƙƙoƙin bil'adama."	https://www.bbc.com/hausa/articles/clj3rwr29lgo
health	Karancin likitocin tiyata na jefa al'ummar Nijar cikin tasku	"A jihar Maraɗin Jamhuriyar Nijar, wata matsala da ke ci wa al'umma tuwo a ƙwarya ita ce ta rashin isassun likitoci musamman masu yin allurar barci lokacin tiyata. Gomman mutane ne dai ke can babban asibitin jihar, suna jiran aiki bayan cikar wa'adin da likitocin suka ba su. Matsalar ta haifar da kwararar masu jinyar marasa lafiya kan tituna, don barar abin da za su ci da sauran buƙatun rayuwa. Kwaliyar BBC a Nijar, Tchima Illa Issufou, ta yi tattaki zuwa babban asibitin jihar ta Maradi inda ta gaba tare da tattaunwa da wasu daga cikin marassa lafiya da kuma iyayen yaran da ke jiran a yi wa 'ya'yansu tiyata tsawon lokaci. Wakiliyar ta BBC, ta ce akwai yara sama da dari da biyu a asibitin da ke jiran a yi musu tiyata. Masu jinyar yaran na cikin halin damuwa ta yadda duk wanda ka kalla za ka ga alamun bakin ciki a tare da shi in ji wakiliyar ta BBC. Daya daga cikin iyayen wadannan yaran da BBC ta tattauna da shi Malam Bara'u ya ce ya shafe sama da kwana 25 yana kai komo tsakanin garinsu da kuma asibitin a kan lalurar da 'yarsa ke fama da ita. Ya ce,""Yarinya ce na kawo aka yi mata tiyatar farko na ke so a yi mata ta biyun kamar yadda likitoci suka fada, yanzu mun mun kusa shafe wata muna zaryar a gyara wa yarinyar tiyatar da aka yi domin ta samu lafiya amma abin ya ci tura."" Ya ce, idan da ina da abin yi zaryar ba zata dameni ba to amma ba bu abin yi don gona ta guda na jinginar in ji shi. Shi ma Shibi Gamsa, mahaifin daya daga cikin irin wadanann yaran ne, ya shaida wa BBC cewa, 'yarsa aka yi wa tiyata a dubura watanni hudu ke nan, to amma  a mayar da duburar ya gagara. Ya ce, ""Ina roko da a taimaka mana a mayarwa da yaranmu duburar da aka fito da musu da ita bayan tiyata tun da ciki ya warke."" Hamisu Bako, shi ne garkuwan sarkin katsinar Maradi ya shaida wa BBC cewa ya bibiyi wannan lamarin don gano abin da ke faruwa a asibitin. Ya ce,""Muna zaune sai muga mutane na yawo suna cewa a taimakesu suna asibiti ga guzurinsu ya kare, to rannan dai na tambayi wasu daga cikin irin wadanann mutane na ce musu wai me ke faruwa ne? sai suka ce yaransu aka ce za a yiwa tiyata a asibitin amma yinta ya gagara."" To da na ga abin ya yi yawa har mutanen na cewa za su yi zanga-zanga, sai na je asibitin a nan na ji mece ce matsalar, wai rashin likitan da zai yi allurar barci a lokacin tiyata ne ke haifar da dadewa ba yi wa mutane tiyata ba a asibitin, in ji Garkuwar Rarkin Maradin. Ya ce, a duk asibitin mace daya ce mai yin wannan allurar a duk Maradi. ""To mutane na nan cikin wahala a asibitin na Maradi saboda jiran a yi wa wani nasu tiyata a asibitin."" Duk kokarin da BBC ta yi don ji daga bangaren jami'an lafiya a Maradin ya ci tura."	https://www.bbc.com/hausa/labarai-61793087
religion	IMN ta nemi a sako Sheikh Zakzaky ba tare da sharadi ba	"Kungiyar 'yan Shi'a ta haraka Islamiyya a Najeriya IMN, ta yi kira ga gwamnatin kasar ta saki jagoranta Sheikh Ibrahim Elzakzaky, da ya kwashe shekara hudu a hannun hukuma. Hukumar tsaro ta farin kaya a Najeriya DSS na tsare da jagoran Shi'an da matarsa Zeenat da wasu 'yan kungiyar bayan wani rikici tsakanin mabiyan malamin da jam'ian tsaro. Hukumomi na zargin mutanen da aikaita manyan laifuka da suka tunzura jama'a da gudanar da haramtaccen taro da yin sanadiyyar mutuwar mutane. A wata sanarwa da mai magana da yawun kungiyar ta IMN, Ibrahim Musa ya fitar, kungiyar ta ce: ""Yayin da muke tunawa da zagayowar ranar kisan kiyashin Zariya da mutuwar mambobin IMN, muna kira da a gaggauta sakin Sheikh tare da duk sauran jama'ar da ke tsare ba tare da wani sharadi ba."" IMN na kuma bukatar a hukunta dukknain sojojin da take zargi da hannu a ""kisan 'yan kugiyar kusan mutum kusan 1000"" a Zariya. A makon jiya ne wata kotu ta bayar da umarnin a mayar da shi gidan yari ""domin samun ganawa da likitocinsa da lauyoyinsa cikin sauki"". Hakan ya zo ne bayan babban lauyan da ke kare Zakzaky Femi Falana ya sanar da kotun cewa ba sa iya ganin wadanda suke karewar a hannun DSS. Hakan ya haifar da cecekuce, inda magoya bayan malamin suka yi tir da umarnin na kotu, yayin da wasu masana fannin shari'a ke ganin kotun ta yi abin da tuni ya kamata ta yi. Amma kuma wasu na ganin hakan zai taimaka wa malamin yayin da za a ci gaba yi masa shari'a. Me hakan ke nufi ta fuskar shari'a? BBC ta yi hira da Barista Sunusi Musa kuma ya ce kotu tana da damar ta fadi inda ya dace a ajiye wanda ake tuhuma da laifi. ''Na farko a doka abin da ya dace a yi shi ne duk lokacin da jami'an tsaro ko 'yan sanda ko wata hukuma da aka ba ta damar gurfanar da wani a gaban kotu to ta kai shi gaban kotun,"" Barista Sunusi ya fada. Ya ci gaba da cewa: ""Daga ranar yake fita daga hannunsu, ya koma hannun kotu, inda daga nan ne kotun za ta kai shi gidan yari.' ""Wani lokacin kotu ta kan duba wasu dalilai, ko wanda ake tsarewar kan bukaci maimakon a kai shi gidan yari gara an bar shi a hannun hukuma kamar misali hukumar EFCC ko DSS. ""Watakila yana ganin rikon da ake yi masa a wadannan wuraren an fi kula da shi, ko mutuntawa ba kamar gidan yari ba. ""A nan kotun idan ta ga dama kuma tana ganin shi ne adalci ko ya fi maslaha, to za ta iya amincewa da zamansa a wurin hukumomin, ba lallai sai an kai shi gidan kaso ba.''"	https://www.bbc.com/hausa/labarai-50759794
sports	De Jong ya fi son Barcelona kan Man Utd, Arsenal na neman Lindstrom	Dan wasan tsakiya na Netherlands Frenkie de Jong, ya ce har kullum yana son ci gaba da zama a Barcelona bayan da ya ki tafiya Manchester United a kan kudi Fam miliyan 65 a lokacin kasuwar 'yan wasa ta bazara. (Mirror) An danganta dan wasan tsakiya na Juventus Manuel Locatelli, da tafiya Arsenal. Dan wasan na Italiya ya kasa burge kociyansu Massimiliano Allegri tun bayan da kungiyar ta saye shi Fam miliyan 30 daga Sassuolo. (Calciomercato via Sun) Arsenal ta tuntubi dan wasan tsakiya na Eintracht Frankfurt Jesper Lindstrom, mai shekara 22, a kan ko yana son zuwa kungiyar a watan Janairu a kan farashin Fam miliyan 17. (Bild - in German) Borussia Dortmund ta yi wa matashin dan wasan tsakiya na Ingila Jude Bellingham, mai shekara 19 wanda Manchester United da Liverpool, ke so  farashi a kan kusan fam miliyan 130. (Athletic - subscription required) Mataimakin shugaban Flamengo ya ce babu wata magana ta sayar da Joao Gomes, mai shekara 21, bayan da ake danganta dan wasan na tsakiya na Brazil da Liverpool da kuma Manchester United. (ESPN - in Portuguese) Rahotanni na cewa Manchester United na sha'awar bayar da dan wasan tsakiya na Belgium Andreas Pereira, a yarjejeniyar musaya da Gomes a bazara kafin Pereira ya tafi Fulham. (Talksport) Babu wata kungiya da ta iya biyan farashin da aka yi wa dan wasan PSV Eindhoven Cody Gakpo dan Netherlands, wanda aka danganta da tafiya Manchester United da Southampton da Leeds United da kuma Arsenal. (Voetbal International via TalkSport) Matashin dan wasan tsakiya na Newcastle United Elliot Anderson, dan Ingila mai shekara 19 ya kulla sabuwar yarjejeniya ta tsawon lokaci da kungiyar. (Chronicle) Dan wasan tsakiya na Barcelona Sergio Busquets na Sifaniya mai shekara 34 na son tafiya kungiyar Inter Miami, ta Amurka mallakar su David Beckham, a karshen kwantiraginsa a bazara ta gaba. (Sport - in Spanish) Yarjejeniyar karin shekara biyu da Ousmane Dembele ya yi da Barcelona a watan Yuli ta kunshi cewa, akwai damar wata kungiya ta saye shi a kan Yuro miliyan 50, daga bazara mai zuwa. (L'Equipe - in French) Kociyan Celtic Ange Postecoglou ya ce barin aikinsa ya koma Leicester City ba abu ne da ke cikin lissafinsa ba. (Sky Sports)	https://www.bbc.com/hausa/articles/cg3502wj180o
religion	Me kuke son sani a kan Masallacin Annabi Muhammad?	Ku aiko da tambayoyinku kan duk abun da ku ke son sani dangane da Masallacin Annabi Muhammad SAW. BBC za ta aiwatar da bincike daga wajen masana, tare da kawo muku cikakkiyar makala kan hakan.	https://www.bbc.com/hausa/labarai-49640527
entertainment	Halima Yusuf: 'Yar kasuwa na matuƙar kwantar min da hankali – Femi Fani-Kayode	"Tsohon ministan zirga-zirgar jiragen sama na Najeriya Femi Fani Kayode ya ce kyakkyawar 'yar kasuwar nan  Halima Yusuf na matuƙar kwantar masa da hankali. Ya kuma musanta rahotannin da ke cewa zai saki matarsa kana ya aure ta cewa duka jita-jita ce maras tushe. Mista Fani-Kayode ya kuma ce wadda ake ta rade-radin matar da ""zan aura ce aminiyata ce wacce nake matuƙar mutuntawa da ganin ƙimar ta."" ""Ana yada jita-jita a shafukan sada zumunta cewa ina shirin sake sakar matata. Hakan ƙarya ne. Miss Halima Yusuf, wadda aka ce budurwata ce, ƙawata ce kuma makusanciyata wadda nake matuƙar girmamawa,"" in ji shi. Ya kara da cewa: ""Ita da wasu irinta, sun kasance cikin mutanen da suke matuƙar kwantar mini da hankali kuma ina matuƙar godiya a gare ta."" Tsohon ministan ya buƙaci mutanen da ke watsa jitar-jita kan batun su daina. Femi Fani-Kayode mutum ne mai yawan yawo ce-ce-ku-ce a kafafen watsa labarai, inda na baya bayan nan ma sai da ya tayar da ƙura bayan da ya ci zarafin wani ɗan jaridar Daily Trust a Najeriya. A cikin watan Agustan wannan shekarar ne dai wani faifen bidiyo da ya mamaye shafukan sada zumunta ya nuna tsohon ministan yana ta zagin ɗan jaridar, Eyo Charles. Dan jaridar dai ya yi masa wata tambaya da ya yi masa da ba ta yi masa daɗi ba, a lokacin wata hira da 'yan jarida a birnin Calaba na Jihar Cross Rivers da ke Kudancin Najeriyar. Amma daga bisani ya fito ya nemi afuwa bayan da wasu 'yan Najeriya, ƙungiyoyin kare hakkin 'yan jaridar da na bil adama har ma da kafafen watsa labarai na cikin gida da na ƙasashen waje suka yi masa rubdugu. Har ila yau a watan Yulin shekarar nan ma sai da sarautar gargajiyar da Sarkin Shinkafi Alhaji Mumammadu Makwashe ya bai wa tsohon ministan ta tayar da ƙura. Sarautar ""Sadaukin Shinkafi"" da masarautar Shinkafin ta ba shi ta janyo ce-ce-ku-ce a ciki da wajen masarautar, inda wasu daga cikin masu riƙe da muƙaman gargajiya suka ajiye muƙaman nasu. Femi Fani-Kayode dai ya shahara wajen yin kakkausar suka ga duk abin da ya shafi arewacin Najeriya da kuma Hausawa. Kalamansa kan kabilun Hausawa da Fulani sun sha tayar da ƙura a ƙasar musamman ma a shafukan sada zumunta."	https://www.bbc.com/hausa/labarai-54341461
sports	M﻿an Utd na samun zawarawa, Barcelona za ta dauke Arteta, Chelsea na son Trossard	A shirye Chelsea take ta fara tattaunawa da dan wasan gaba na Belgium Leandro Trossard, wanda kwantiraginsa da Brighton zai kare a bazara mai zuwa. Kungiyar kasar Saudi Arabia Al-Hilal na duba yuwuwar zawarcin Cristiano Ronaldo, bayan da aka raba gari tsakaninsa da Manchester United. Ita kuwa Real Madrid cewa ta yi ba zai dace da tsarinta na wasa ba a ce ta sake dawo da Ronaldon a karo na biyu. Shi kuwa dan wasan tsakiya na Manchester City Bernardo Silva yana ganin abokin wasansa a tawagar Portugal har yanzu yana iya taka leda a babbar gasa bayan da ya kafa tarihi a gasar Kofin Duniya. Ana ganin Ronaldon da babban abokin hamayyarsa Lionel Messi, ka iya aiki tare wajen yi wa Saudi Arabia fafutukar sama mata damar karbar bakuncin gasar cin Kofin Duniya a 2030, kasancewar ana ganin wannan ita ce gasar duniya ta karshe ta ‘yan wasan biyu.  Mai katafaren kamfanin nan na tufa da sauran kayan kawa, Zara, Amancio Ortega, na sha’awar sayen Manchester United.  Haka shi ma katafaren kamfanin waya da sauran kayayyakin fasaha, Apple na sha’awar sayen United a kan fam biliyan 5.8. Kamfanonin da ke son sayen kungiyar ta Old Trafford sun tunkari  tsohon mataimakin shugaban kungiyar Ed Woodward domin ya kasance wanda za su tuntuba ko shiga tsakani a cinikin. Inter Milan ta tsawaita kwantiragin Romelu Lukaku, da karin shekara daya. Hankalin Arsenal ya tashi a kan yadda za su iya ci gaba da rike kociyansu Mikel Arteta, dan Sifaniya ganin cewa Barcelona na harin dauke tsohon matashin dan wasan nata domin zama kociyanta a nan gaba.  Dan wasan tsakiya na Faransa Adrien Rabiot, ya ce gasar Kofin Duniya za ta iya taimaka masa ya sake samun sabon kwantiragi da Juventus, inda zamansa zai kare yanzu a bazara ko kuma ya samu tafiya wata kungiyar. Kungiyoyi da yawa a yanzu na ganin matashin dan wasan Jamus na Borussia Dortmund Youssoufa Moukoko, mai shekara 18, zai bar kungiyar idan kwantiraginsa na yanzu ya kare a karshen kaka. Aston Villa na zuba ido a kan mai tsaron ragar Sevilla da tawagar Morocco Yassine Bounou.  Watakila dan wasan Real Madrid Rodrygo, na Brazil sai ya biya fam miliyan 6 kudin raba gari da wakilinsa Nick Arcuri. Barcelona na neman mayar da hankali kan sabunta kwantiragi da kwararrun matasan ‘yan wasanta mai makon sayen sababbi a karshen shekaran nan. Newcastle za ta yi gogayya da Barcelona wajen zawarcin matashin dan wasan tsakiya na Vasco da Gama Andrey Santos na Brazil mai shekara 18. Paris St-Germain na duba yuwuwar barin filin wasanta na Parc des Princes ta koma filin wasan na kasa baki daya na Faransa, Stade de France.	https://www.bbc.com/hausa/articles/cw4n0gy3drlo
religion	Gane Mani Hanya: Muhimmancin Ranar Kirsimeti	Latsa hoton sama ku saurari Shirin Gane Mani Hanya: Shirin Gane Mani Hanya na wannan makon ya duba muhimmancin Ranar Kirsimeti ne wadda ake bikinta ranar Asabar 25 ga watan Disamba.	https://www.bbc.com/hausa/shirye-shirye-na-musamman-59790452
religion	An kai wa Salman Rushdie hari	"An kai wa fitaccen marubucin nan Salman Rushdie, wanda aka kwashe shekaru da dama ana yi wa barazanar kisa bayan ya rubuta littafin The Satanic Verses, hari. An kai masa harin ne yayin da yake jawabi a wurin wani taro a Jihar New York da ke Amurka. Marubucin mai shekara 75, wanda ya lashe kyautar The Booker Prize, yana jawabi ne a Cibiyar Chautauqua yayin da aka kai masa hari. Ganau sun ce sun ga wani mutum ya ruga a guje ya hau kan dandamalin da marubucin yake jawabi inda ya rika naushi yana kuma daba wa Mr Rushdie wuka a yayin da ake gabatar da shi gaban jama'a. Wani bidiyo da aka wallafa a shafukan intanet ya nuna mahalarta taron sun ruga a guje kan dandamalin don kai masa dauki. Bayanai sun nuna cewa akwai alamun an daba masa wuka a wuya. 'Yan sandan Jihar New York  sun ce mutumin ya hau kan dandamalin inda ya kai wa Mr Rushdie da mai yi masa tambayoyi hari. ""Alamu sun nuna cewa an ji wa Rushdie rauni da wuka a wuyansa,"" a cewar sanarwar da 'yan sandan suka fitar. An garzaya da shi wani asibiti a cikin helikwafta, ko da yake babu cikakken bayani game da girman raunin da aka ji masa. Marubucin dan asalin India ya shahara ne bayan ya rubuta littafi mai suna  Midnight's Children a shekarar 1981, wanda aka sayar da kwafe fiye da miliyan a Birtaniya kadai. Sai dai littafi na hudu da Mr Rushdie ya rubuta a 1988 - The Satanic Verses - ya tilasta masa shiga buya tsawon shekaru tara. Littafin ya gamu da fushin Musulmai, wadanda ke ganinsa a matsayin batanci ga addini, inda aka haramta sayar da shi a wasu kasashe. Shekara daya bayan wallafa littafin, Shugaban Addinin Iran Ayatollah Khomeini ya sanya ladan $3m (£2.5m) ga duk wanda ya kashe Mr Rushdie. Mutane da dama ne suka mutu sakamakon tarzomar da ta barke kan wallafa littafin, ciki har da  wasu da suka fassara littafin zuwa wasu harsunan.b"	https://www.bbc.com/hausa/articles/c3g8llggg6lo
religion	Masar ta dakatar da wani farfesa daga aiki kan sukar Annabi Muhammad	"An dakatar da wani Farfesan ilimin zamantakewa a Masar, bayan zargin da ake yi masa na yin ɓatanci ga Annabi Muhammad (SAW) yayin da yake gardama da ɗalibansa kan batun aure a Musulunci, da kuma bayyana ra'ayinsa a kafar sada zumunta kan zanen ɓatanci da Mujallar Charlie Hebdo ta yi ga Annabin. Ɗaliban koyon ilimin zamantakewar sun bayyana ɓacin ransu kan irin kalaman da Farfesa Muhammad Mahdali ya yi yayin da yake bayyana ra'ayinsa. Tun da farko dai, ɗaliban sun zargi farfesan da yin kalamai marasa daɗi kuma na cin mutuncin Musulunci yayin da yake koyarwa a aji. A wani bidiyo da aka yaɗa a kafofin sada zumunta, an ga Farfesa Mahdaly na caccakar ayoyin Al-Ƙur'ani a yayin da yake wata tattaunawa kan batun aure da biyan sadaki da kuma saki a Musulunci. Daga baya kuma sai ya yi sa-in-sa da ɗalibai a lokacin da yake koyar da su a ji a yayin da suka nemi su taka masa burki kan irin kalaman da yake yi, inda suka ja masa kunne kan cewa ya daina haɗa kalamansa da Al-Ƙur'ani. A wani bidiyo na daban kuma, an ga farfesan na caccakar yanayin zamantakewar Musulmai inda ya ce abin da suke yi ""ba shi da asali"". Har ma ya kawo misali da auren mata tara da Annabi Muhammad (SAW) ya yi kuma ya yi kakkausar suka ga Annabin kan hakan. Wannan katoɓarar da farfesan ya yi kan batun caccakar ayoyin Al-Ƙur'ani da kuma nuna goyon baya ga kalaman Shugaban Faransa Emmanuel Macron ya harzuƙa mutane da dama musamman a kafofin sada zumunta, inda suke ta caccakar farfesan. Wasu daga cikin masu amfani da shafin Twitter sun alaƙanta farfesan da mutum mai laLurar ""taɓin hankali"". Wasu kuma na da ra'ayin cewa kwata-kwata ba SHi da addini, kuma bai yaRda da Allah ba. Daga baya dai Farfesan ya bayar da haƙuri kan abin da ya yi kuma ya goge rubutun da ya yi. Sai dai ministan ilimin gaba da sakandare a ƙasar ya bayar da umarnin dakatar da Mahdali kuma ya bayar da umarnin ƙaddamar da bincike a kansa."	https://www.bbc.com/hausa/labarai-54811686
business	'Yar shekara 15 na kwana da maza 15 a Abuja don biyan bashi	"Za ku iya mamakin yadda yarinya 'yar shekara 15 kacal da ke gararamba a Abuja ke kwanciya da maza 15 domin kawai ta biya bashin da ake bin ta. Wannan ne irin mummunan halin da Ngozi (Sunan da muka ba ta) ta kwashe watanni tana fuskanta a wani otel da ke unguwar Lugbe a Abuja. Ngozi ta fada wannan hali ne bayan da wata makwabtciyarsu a wani kauye da ke jihar Anambra ta yi mata alkawarin taimaka mata ta hanyar biyan kudin makaranta idan ta biyo ta zuwa Abuja. Ta ce ""Madam takan umarce ni da sanya guntun siket da karamar riga. Nakan kwanta da maza 15 a kan naira 1000 kan kowane mutum, nakan hada 15,000 a kowace rana domin biyan ta bashi."" Hukumar yaki da safarar mutane ta Najeriya NAPTIP ta ce kimanin kashi 75 na yara irin su Ngozi da ake fatauci daga wata jiha zuwa wata, a Najeriya, suna fadawa ne hannun miyagun mutane. Mercy (Wadda muka canza wa suna) na daya daga cikin irin su. Ita ma ta shaida wa BBC cewa an yaudare ta ne aka kai ta otel din da aka kai Ngozi, a unguwar Lugbe da ke Abuja. Ta ce ta yi yunkurin guduwa bayan ta kwashe watanni tana yi wa wadda ta kawo ta bauta, amma sai matar ta kama ta, inda ta yi amfani da reza wurin tsattsaga mata jiki. Wurin da wannan otel yake a unguwar Lugbe da ke Abuja, mazauni ne na talakawa. Babu hanya mai kyau ko kwalta, amma akwai kananan otal marasa kyawu da dama a yankin. Wakiliyar BBC Pidgin ta je daya daga cikin irin wadannan otel, ta iske kananan yara mata sanye da matsattsun kaya, yayin da wasu samari ke zaune a waje suna shaye-shaye. Wakiliyar BBC ta nuna kamar cewa ita ma tana da kananan yara da take son ta kai su, su yi aiki a otel din. Sai wanda ta iske ya ce mata ta zabi daki guda a cikin otel din inda za ta ajiye yaran idan ta zo da su. Inda ya kara da cewa za ta rinka biyan kudi naira 10,000 a kowane mako. Sai ya ce mata idan yaran da za ta kawo din kanana ne, ta fada masu, su ce shekarunsu 20 ne ko kuma sama da haka. Sun fada wa wakiliyar BBC cewa yaran da za ta kawo su rinka yin karuwancin za su rinka sama mata kudi tsakanin naira 10,000 zuwa 15,000 a kowace rana. Shugabar hukumar yaki da safarar mutane ta Najeriya NAPTIP, Julie Okah-Donli ta shaida wa BBC cewa akwai kananan yara da yawa wadanda ake tursasa wa shiga karuwanci a kasar. Ta ce ""Matukar maza za su ci gaba da daukar karuwai, to kuwa za a ci gaba da sanya kananan yara cikin harkar karuwanci."" Ta ce hukumar NAPTIP ta kama otel-otel da dama wadanda ake ajiye kananan yara domin karuwanci, ta rufe su kuma ta kai masu otel din kotu. Ta ce yayin da ake ci gaba da yi wa irin wadannan mutane shari'a a kotuna, yaran da aka ceto irin su Ngozi da Mercy, an tattara su a wuri guda a birnin na Abuja, inda ake koya masu sana'o'in dogaro da kai."	https://www.bbc.com/hausa/labarai-50262171
technology	WhatsApp ya dawo aiki bayan tsayawar wani lokaci a fadin duniya	"M﻿anhajar Whatsapp ta dawo aiki a Birtaniya da Najeriya da sauran sassan duniya, yana da ya tsaya na ɗan wani lokaci. K﻿amfanin Meta mamallakin manhajar ya ce an warware matsalar amma bai fadi dalilin da ya jawo ta ba tun farko. Tun da farko a ranar Talata da safe m﻿asu amfani da manhajar  sun ce sun fara ganin matsalar ce tun kafin ƙarfe 8 na safe agogon GMT. Fiye da mutum 12,000 ne suka wallafa ƙorafi kan hakan cikin ƙasa da awa ɗaya, a cewar sashen fitar da bayanai na manhajar. M﻿utane da dama sun yi ƙorafi a shafukan sada zumunta cewar ba za su iya aika saƙonni ba. A﻿ Najeriya ma mutane da dama ne Whatsapp dinsu ya daina aiki, inda har wasu suka dinga kashe wayoyi suna kunnawa da zaton matsalar daga wayoyinsu ne. Akwai mutum biliyan biyu da ke amfani da manhajar WhatsApp a faɗin duniya. Kuma manhajar na ɗaya daga cikin waɗanda aka fi amfani da su a Birtaniya da ƙasashe irin Najeriya. M﻿utane da dama da suka yi so aika saƙwannin a ranar talata da safe sun kasa. kuma ba sa ganin sabbin saƙwanni. A lokacin da matsalar ta faru, m﻿ai magana da yawun kamfanin meta ya ce ""Muna sane cewa a yanzu mutane da dama ba sa iya aika saƙwanni amma muna ƙoƙrinmu don dawo da aikin Whatsapp nan ba daɗewa ba."" “Lamarin ya jawo tsaiko a abubuwa da yawa. Manhajar, wacce ke da tsarin sirrinta bayanai na saƙwannin mutane, ta yaɗu kamar wutar daji a tsakanin mutane a zamantakewa ta kowace fanni. Tsayawar manhajar ya shafi ƙasashe da dama har da Australia da Ukraine."	https://www.bbc.com/hausa/articles/c8873mypk45o
sports	Galatasaray na zawarcin Ronaldo, Kante na fuskantar rashin tabbas a Chelsea	Galatasaray na son dauko ɗan wasan Portugal mai buga gaba Cristiano Ronaldo, mai shekara 37, daga Manchester United a watan Janairu. (Fotomac - in Turkish) Babban jami’i a Bayern Munich Oliver Kahn ya ce kungiyar Bundesliga na duba yiwuwar sayo Ronaldo a sabuwar kaka.(Bild, via Mail) Wolves na sa ran tattaunawa da Julen Lopetegui a wannan makon, bayan da Sevilla ta kore shi a matsayin koci. (Sky Sports) Ɗan wasan tsakiya a Faransa N'Golo Kante, mai shekara 31, na ganin Chelsea ba ta son tsawaita zamansa a kungiyar, a daidai lokacin da kwantiraginsa ke shirin karewa a sabuwar kaka. (Footmercato - in French) Arsenal ta nuna zawarcinta kan ɗan wasan Porto da Iran mai shekara 30 mai buga gaba Mehdi Taremi. (A Bola, via TEAMtalk) Real Madrid na farautar ɗan wasan Benfica mai shekara 18 asalin Portugal, Antonio Silva. (Calciomercato - in Italian) Inter Milan na fatan cimma yarjejeniyar tsawo kan Calhanoglu bayan kungiyoyi ciki har da Everton sun gagara sayen ɗan wasan da ke buga tsakiya. (TEAMtalk) Wani Attajirin Amurka Bill Foley, ya shiga tattaunawar cimma yarjejeniyar saye Bournemouth. (Athletic - subscription required) Ana biyan ɗan wasan Norway Erling Haaland, mai shekara 22,  £865,000-a kowanne mako a Manchester City. (Mail) Kocin Manchester City Pep Guardiola  ya musanta rade-radin cewa zai bar Haaland ya tafi Real Madrid. (Mirror) Mai rike da kofin Championship Sheffield United ta matsu ta saye ɗan wasan Scotland mai buga gaba Bobby Wales, mai shekara 17. (Football Insider) Mataimakin shugaban kungiyar Barcelona ya gargadi kungiyar kan kudaden da ake kashewa, yana mai cewa ba za su dawo daidai ba sai sun rabu da wasu ‘yan wasa irinsu Gerard Pique, mai shekara 35 da Jordi Alba, ɗan shekara 33, da ɗan wasan tsakiya Sergio Busquets, mai shekara 34. (Mail) Tsohon ɗan wasa Rio Ferdinand ya bukaci Manchester United ta saye ɗan wasan Borussia Dortmund asalin Ingila Jude Bellingham, mai shekara 19, da Real Madrid da Liverpool ke hari. (Mirror) Kocin Leicester City Brendan Rodgers ya bayyana cewa ya yi watsi da tayin da aka gabatar masa har sau biyu na komawa wasu kungiyoyin. (LeicestershireLive)	https://www.bbc.com/hausa/articles/c4n8zny9222o
entertainment	Daga Bakin Mai Ita tare da Hussaini Sule Koƙi	Danna hoton da ke sama domin kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 99, BBC ta tattauna da Hussaini Sule Ƙoƙi, inda ya amsa tambayoyin da suka shafi rayuwarsa. Wasu na baya da za ku so ku kalla:	https://www.bbc.com/hausa/media-61587474
religion	Bidiyon Ku San Malamanku tare da Malam Abubakar Lamido	Danna hoton sama ku kalli bidiyon Ku San Malamanku tare da Malam Abubakar Lamido.	https://www.bbc.com/hausa/shirye-shirye-na-musamman-61114526
sports	Qatar 2022 - Jadawali da sakamakon wasannin Kofin Duniya	Wannan shafi zai dinga sabunta kansa da zarar an fara gasar A ranar Lahadi, 20 ga watan Nuwamba za a take gasar Kofin Duniya ta 2022 a Qatar da ke Gabas ta Tsakiya. Tawagar ƙasashe 32 ne ke fafatawa a gasar da za a yi karo na 22 a tarihi, kuma karon farko da ake yin ta a wata ƙasar Larabawa. Ƙasashen Afirka a gasar su ne Ghana da Senegal da Kamaru da Moroko da Tunisiya. Faransa ce mai riƙe da kofin bayan ta lashe shi a gasar da aka yi a Rasha a shekarar 2018. Ku kalli yadda Qatar ta tsara sanyaya filaye don 'yan wasa da 'yan kallo a lokacin wasannin Kofin Duniya	https://www.bbc.com/hausa/wasanni-63642098
health	Abin da ya sa mata suka fi fuskantar haɗarin mutuwa idan likitoci maza suka yi musu tiyata	"Ku yi tunanin likita a zuciyarku, ya ko ta shirya tsaf domin yi muku tiyata. Shin kuna tunanin namiji ne ko mace? Idan ke mace ce, ya kamata ki yi tunanin wata likitar da kika saba da ita sosai. Wataƙila hakan ya ceci rayuwarki. Hakan kuwa da na alaƙa da cewa kashi 32 na mata sun fi fuskantar hadarin mutuwa idan likitoci maza suka yi musu tiyata, saɓanin a ce idan mata ne suka yi musu tiyata, kamar yadda wani rahoto na baya-bayan nan ya gano. Duk da cewa jinsin mai yin tiyatar ba shi da wani tasiri na a-zo a-gani, binciken ya gano cewa, mata sun fi haɗarin fuskantar matsaloli bayan tiyata, har ma a sake kwantar da su a asibiti cikin kwanaki 30 idan namiji ne ya yi musu tiyata. To amma me ya sa hakan? Mutumin da ya jagoranci binciken (wanda aka buga a mujallar lafiya ta JAMA Surgery), Dokta Christopher Wallis ba shi da tabbacin me ke kawo hakan. Ya shaida wa BBC cewa har yanzu ba su da gamsassun bayanai kan sakamakon binciken, amma suna aiki a kai. Hakan ta sa muka tambayi likitoci mata da dama don jin ra'ayinsu kan abin da zai sa mata su fi tsira a hannunsu. Binciken ya yi nazari kan marasa lafiya fiye da miliyan ɗaya da dubu ɗari uku da likitoci 2,937 a birnin Ontario na Canada, daga 2007 zuwa 2019. An yi da'awar cewa shi ne ""bincike na farko da ya duba dangantaka tsakanin jinsin likita da fahimtar juna da ake samu tsakanin likita da mara lafiya da kuma sakamakon tiyata"". Wani dalili da ke cikin binciken da kuma zai iya bayani kan sakamakon binciken shi ne cewa, akwai bambanci mai yawa kan yadda - likitoci maza ke ɗaukar jin raɗaɗi - ta yadda suke ganin mata sun fiye raki. Dokta Oneeka Williams, wata likitar mafitsara ce a jami'ar Tufts bangaren koyar da likitanci a Boston da ke Amurka na da wannan ra'ayi. ""Ina tunanin akwai halayyar maza ta yin watsi da ƙorafin mata. Suna da tunanin cewa mata sun fiye ragwanta da raki da zuzuta abin da bai kai ya kawo ba, don haka ba su fiya mayar da hankali kan ƙorafe-ƙorafensu ba. Sai a yi watsi da ƙorafi, su ce ba wani zafi na a zo a gani sannan su ce ba wani raɗaɗi,"" kamar yadda ta shaida wa BBC. Dr Nancy Baxter, wata ƙwararriyar likitar hanji da uwar-kashi a asibitin koyarwa na Michael dake jami'ar Toronto na da ra'ayin cewa ""mutane ba su fiya mai da hankali da raɗaɗi a jikin maza ba kamar yadda suke mayar da hankali kan raɗaɗi da jikin maza, "" amma ta ce watakila akwai wasu dalilan kuma. ""Idan ka ga mara lafiya, wane irin mataki za ka ɗauka a matsayinka na likita? wa za ka kai ɗakin tiyata? Akwai yiwuwar cewa a samu bambanci tsakanin jinsin likitoci wajen yadda suke mu'amala da marasa lafiya maza da mata,"" kamar yadda ta shaida wa BBC. Ta ambato wasu bayanin da ke nazari kan marasa lafiyar da ke fama da matsalolin zuciya da ke nuna cewa likitocin zuciya mata sun fi tarairayar mata masu matsalar zuciya, abin da ke sa a samu ingantaccen sakamako. Wani muhimmin dalilin shi ne yiwuwar irin ""kaifin basirar tarairayar mara lafiya, da tausayawa da kuma dabarun tattaunawa da mata ke da su"", kamar yadda Dokta Williams ta bayyana. Dokta Kim Templeton, kwararriyar likitar ƙashi ce da ke aiki a jamui'ar koyar da aikin likita ta Kansas ta amince cewa yadda likitoci mata suke tunkarar marasa lafiya maza zai iya taimakawa wajen bayyana bambancin. Binciken da aka yi a baya sun nuna cewa dangantaka tsakanin marasa lafiya da likita da kuma tattaunawa tsakaninsu za ta iya samun matsala idan mara lafiyar mace ce, sannan likitan kuma namiji ne. An jima ana fuskantar nuna wariyar jinsi a fannin - likitanci - da da maza suka mamaye kuma yana iya zama wani dalili da ya sa mata ke barin aikin na likita. A shekarar 2015, mata likitoci sun shiga Tuwita don kalubalantar matakin, ta hanyar ƙaddamar da wani maudu'i mai taken ""#ILookLikeaSurgeon"". Har yau ana tura saƙwanni da dama kan yadda ake kuskuren ɗaukar cewa mata suna wani aikin ne na kula da lafiya amma ba likitanci ba. Dokta Williams ta ce ana yawan tunawa mata likitoci cewa su mata ne fa. ""Mafi yawan marasa lafiya da ma'aikata na ɗaukar cewa ni ba likita ba ce,"" kamar yadda ta bayyana. ""Abin da aka fi ɗauka shi ne mai taimakawa likitoci ce, ko sakatariya, ko mai kula da harkar abinci, idan kuma na yi sa'a a ɗauke ni a matsayin malamar jinya."" Yayin da jagoran binciken Dokta Wallis ya jaddada cewa binciken na Ontario ya nuna abin da ke faruwa a cikin al'umma, amma ba yana nuna cewa mace mara lafiya za ta fuskanci matsala ba idan likita namiji ya duba ta, binciken ya kuma nuna ainihin abin da ke faruwa a ɓangaren kula da lafiya. Karancin mata a fannin kula da lafiya shi ma wani abu ne mai zaman kanasa, kamar yadda Dokta Svahn ta bayyana. ""Idan da gaske ne cewa mata marasa lafiya sun fi gamsuwa idan likitoci mata suka duba su, to akwai buƙatar samar da ƙarin mata likitoci a duka ɓangarorin kula da lafiya kuma ya zama matan za su iya samun kai wa gare su."" Fiona Myint, mataimakiyar shugabar kwalejin kula da lafiya ta Royal College of Surgeons of England ta ce akwai buƙatar ƙara ƙoƙari wajen daidaiton jinsi tsakanin likitoci. A Birtaniya maza sun fi mata zaɓar samun horo a matsayin ƙwararrun likitocin tiyata. A karon farko matan da ke neman ƙwarewa a likitancin fiɗa suna kai wa kashi 41, amma kashi 30 kawai suke kai wa manyan masu samun horo, sannan kashi 14 kuma suka zama ƙwararru,"" kamar yadda ta faɗa. Irin waɗannan matan da ba tsayawa mai yiwuwa suna fuskantar wariyar jinsi a wajen aiki - Dokta Williams ta ce kusan haka ta ringa fuskanta a kowace rana. Magance matsalar wariyar jinsi zai zama babban mataki mai muhimmanci wajen samun ƙarin mata dake zama likitocin tiyata, da kuma gamsar da su cewa su tsaya. A yanzu dai, alamu na nuna cewa Dokta Baxter ta yi daidai da ta ce ""idan mutane suka yi tunanin likitoaicn fiɗa, to suna tunanin maza ne."""	https://www.bbc.com/hausa/rahotanni-60021930
business	CBN ya taƙaita yawan kuɗin da za a iya cirewa a banki da POS	Babban bankin Najeriya CBN ya fitar da sababbin dokoki na hada-hadar kuɗaɗe a bankunan ƙasar. A wata sanarwa da ya fitar ranar Talata, CBN ya taƙaita yawan kuɗade laƙadan da ƴan ƙasar za su iya cirewa daga asusun ajiyarsu na banki. Wannan sanarwa na zuwa ne mako biyu bayan da Shugaba Muhammadu Buhari ya ƙaddamar da sabbin takardun naira da aka sabunta. Sabbin matakan da CBN ɗin ya fitar a ranar Talata sun haɗa da: 1. Yawan kuɗin da mutum ɗaya zai iya fitarwa a banki a sati shi ne naira 100,000 yayin da kamfani zai cire naira 500,000 ne kawai a sati. Idan mutum na son cire kuɗin da ya fi wannan adadi yawa to sai an caje shi kashi biyar cikin 100 ga mutum da kashi 10 cikin 100 ga kamfani na yawan kudin da zai cire. 2. Duk wanda ya je banki cire kudin da suka haura naira 50,000 da caki na banki da wani ya rubuta masa, to ba za a ba shi kudin ba. Yayin da dokar cire kuɗin da suka kai naira miliyan 10 ta amfani da caki a tsakanin bankuna daban-daban tana nan a yadda take. 3. Yawan kudin da mutum zai iya cirewa ta hanyar amfani da na'urar cire kudi ta ATM a sati kuwa shi ne naira 100,000, wato yawan abin da za a cire a ranar naira 20,000 ne kacal. 4. Takardun kudin naira 200 kawai bankuna za su dinga lodawa a cikin na'urar ATM. 5. Idan a wajen masu amfani da na'urar POS ne kuwa, naira 20,000 ce yawan kudin da mutum zai iya cirewa. 6. A yanayin da ake da tsananin buƙata kuwa da ba zai wuce sau ɗaya a wata ba, inda ake buƙatar cire kuɗin da yawansu ya fi wanda aka ƙayyade don wani dalili mai ƙarfi, to abin da za a bari mutum ya cire ba zai haura naira miliyan biyar ba, idan kuma kamfani ne to ba zai haura naira miliyan 10 ba. Sannan a hakan ma sai an caji kashi biyar cikin 100 na yawan kudin ga mutum, da kashi 10 cikin 100 ga kamfani na yawan kudin da za a cire. A cikin sanarwar, CBN ya ce, ga dukkan mai son yin amfani da doka ta shida, to zai ya bi waɗannan ƙa'idojin na ƙasa, don tare da sanya su a shafin CBN da za a ƙirƙira saboda hakan: A yayin ƙaddamar da sabbin kuɗaɗen ranar 23 ga watan Nuwamban 2022, Shugaba Buhari ya ce sababbin takardun kuɗin za su taimaka wa Najeriya ta wajen warware matsaloli da dama da suke addabar ƙasar. Dama tun a watan Oktoban da ya gabata CBN ya sanar da matakin sauya fasalin kuɗaɗen ƙasar, tare da umartar mutane da su mayar da tsofaffin kudaɗen banki don sauya musu da sababbi. CBN, ya ce idan mutane suka mayar da kudaden ba tare da bata lokaci ba, to za su iya samun musayar kudinsu a kan kari.	https://www.bbc.com/hausa/articles/cd12gzqlm7vo
technology	Ana yada manhajar da ke dauke da sirrin mutane a Facebook	"Ana ta yada bayanan sirri da suka hada da sirrin yadda mutane suka yi jima'i na wata manhaja a shafin Facebook, kamar yadda wani kamfani na Privacy International ya fada. Kamfanin na Privacy International ya gano yadda manhajar ke bibiyar bayanan sirrin mutane, musamman ma a shafukan sada zumunta. Bayanan diddigin sun gano yadda ake bibiyar halin da mata ke ciki ta fuskar jinin al'ada, da kuma alamomin zuwan sa, baya ga alamar haihuwa. Tun bayan da masanan suka fara binciken ya sanya wani kamfani mai makamancin wannan manhaja ya yi saurin sauya yadda yake ajiye bayanan sirrin mutane. Manhajojin jinin al'ada na tattara bayanan sirri da dama na mutane, kama daga lafiyar jikinsu zuwa bayanai na jima'i, yanayin da suke ciki, abinda suke ci ko sha da kuma irin audugar da mata masu al'ada suka yi amfani da ita. Ta yadda wannan manhaja ke gano bayanan sirrin mutane musamman mata shi ne amfani da ranakun ko kuma watan da suka fara jinin al'ada da kuma lokacin da suke tsammanin zuwan sa. Yadawa a Facebook na faruwa ne ta kafafen sada zumunta, wadanda ke fafutukar samun cunkoson mutanen da za su rika shiga shafukansu, kasancewar hakan na taimaka musu wajen samun kudaden shiga ta hanyar jawo hankulan masu tallace-tallace. PI ta bankado ire-iren wadannan manhajoji, da suka hadar da na bibiyar jinin al'ada, sai dai irin su Period Track Flo da Clue Period Tracker ne ba su bayyana bayanan sirrin mutane a shafin na Facebook ba. Amma sauran kamar su Maya da kamfanin Plackal ya kirkira mutane sama da miliyan biyar ne suka sauke akan wayoyin su ta hanyar Goggle Play, sai MIA na kamfanin Mobapp Development imited shi kuma da mutane sama da miliyan daya suka sauke. Binciken masanan ya ci gaba da cewa manhajar My Period ta kamfanin Linchpin Health sama da mutane miliyan guda ne shi ma suka sauke ta a kan wayoyinsu. PI ta ce kamfanin manhajar Maya ya tabbatar da cewa ya cire dukkanin bayanan mutane daga shafin Facebook tare da sauye-sauyen gaggawa kan yadda yake adana bayanan. Wata sanarwa da ya aikewa BBC: ""Dukkanin bayanan da manhajar Maya ya tattara suna da muhimmanci sosai ajen gudanar da aiki mai inganci. ""Sai dai bayanan da suka shafi jinin al'ada abu ne da ya dogara da wani yanayi na daban da ba lallai ne a dogara da shi ba. ""Masu amfani da manhajar mu suna sane da ka'idojin mu da kuma tsarin da muke amfani da shi na ajiyar bayanan sirri kafin su yi rijista da Maya. Amma kuma suna iya goge duk wasu bayanan su da suka sanya kafin su yi rijista tun farko."" PI ta kuma ce nauyin da ya rataya a wuyan irin wadannan kamfanoni shi ne, bin tsarin duk wta doka da ta shafi kare hakkin sirrin bayanan jama'a, kasancewar yarda da su ya sanya suke ganin zasu iya ba su amanar bayanansu. Sai dai kamfanin Facebook ya sanar da cewa zai kaddamar da wasu bangarori da ya kamata masu amfani da irin wadannan manhajoji su shiga domin dakatar da duk wasu tallace-tallace ko kuma bayanai da ake aike musu."	https://www.bbc.com/hausa/labarai-49669709
entertainment	Waƙar 'Rigar So'	Waƙar 'Rigar So'	https://www.bbc.com/hausa/labarai-59812167
sports	Abubuwan da dole su faru a wasan Real Madrid da PSG	Wasan da za a buga na biyu tsakanin Real Madrid da PSG wasa ne da ko wanda ba ya sharhi kan kwallo kafa zai yi hasashen cewa wasan kallo ne. Ganin cewa an jefa wa Real Madrid kwallo daya a Paris a karshen lokaci, wanda hakan ke nufin ba a fi karfin Madrid din ba dari bisa dari. Masana sun yi hasashen cewa wasa ne da za a yi kare jini biri jini ganin cewa Madrid ba ta da bukatar cin kwallaye da yawa kafin ta samu nasarar fitar da PSG daga gasar. Ita kuma PSG ko tashi aka yi babu nasara ba ta da asara, za ta samu damar tsallakawa zagaye na gaba na Champions. Ganin cewa a Santiago Bernabéu za a yi wasa, ga kuma kwarewar da Madrid ke da ita a gasar, da kuma rashin nasarar da PSG ke yi a irin wannan matakin a shekarun baya yasa mutane suka fi bai wa Real nasara a wasan. To amma wasu na ganin cewa ba irin PSG din da aka sani ba ce a baya, a wannan karon suna da fitattun 'yan wasa da ba su gaji rashin nasara ba. Abubuwa da dama za su faru a wasan wadanda za su kasance tamkar zuzzurfar gasa tsakanin kungiyoyin biyu da 'yan wasansu da kuma magoya baya. Bari mu fara da gabar da ke tsakanin Real da tsohon kyaftin din Barcelona wanda ko a wasan farko sai da ta so ta motsa, amma ganin ba a gida magoya bayan Madrid suke ba hakan bai yi tasiri ba. Babu mamaki ya sha ihu a duk lokacin da zai taba kwallo musamman idan ya zira kwallo a ragar Real. Saukin da za a samu abokin gabar tasa Sergio Ramos yana PSG, amma da sai an yi burmi kamar yadda aka rika yi a El clasico Jr Neymar na nan shi ma, wanda tsaf zai iya fuskantar barazana irin ta Messi ganin cewa shi ma ya buga wasanni tsakaninsa da kungiyar da suka rika janyo hayaniya. A bangaren Real, Jr Vinicius na daga cikin matasan da a yanzu suke haskawa a kungiyar, kuma a yadda yake buga kwallo babu alamun wani dan baya a PSG zai iya hana shi taka rawar gani. Dole sai an cire kungiya daya a wasan na yau, ko dai Madrid da ke gida su yi kukan kura su samu nasara ko kuma PSG su karasa aikin da suka fara. Madrid za ta iya fitowa daga wannan mataki zuwa na gaba idan ta ci kwallo sama da biyu a wasan ko kuma ta ci kwallo daya aka kara lokaci har aje ga bugun fenariti su samu nasara. Ma'ana dai ko ta halin yaya Madrid nasara take nema ta hanyar zira kwallaye a ragar PSG. Ita kuwa PSG za ta iya kaiwa mataki na gaba ko da canjaras, kuma ko wanne iri ne, amma idan ta bari aka ci ta kwallo guda hakan na nufin aiki ya kwabe mata, sai anje karin lokaci. Tuni dai Munich ta samu tikitin kai wa zagaye na gaba a gasar bayan doke Salszburg da ta yi da ci 7-0. Itama Liverpool ta samu irin wannan dama kan Inter milan, duk kuwa da cewa an zira mata kwallo guda ne a Andfield amma kwallo biyu da ta ci a wasan farko sun ceceta.	https://www.bbc.com/hausa/wasanni-60651457
politics	Sheikh Dahiru Bauchi ya gargadi Ganduje kan sabbin masarautu	"Latsa alamar lasifikar da ke sama domin sauraren Bayanin Dahiru Bauchi kan rokon Ganduje ya soke sabbin masarautu Fitaccen malamin addinin Musuluncin nan na Najeriya Sheikh Dahiru Bauchi ya roki gwamnan jihar Kano Abdullahi Umar Ganduje cewa ya janye aniyyarsa ta dawo da sabbin masarautun jihar. Malamin ya bayyana hakan ne a wani sakon murya da ya aiko wa BBC Hausa. A cikin sakon malamin ya ce: ''Ina rokon Ganduje don Allah, don Annabi ya bar batun (kirkiro da sabbin masarautu) kamar yadda kotu ta soke su.'' Ko a kwanakin baya sai da malamin ya nuna rashin jin dadinsa bayan an kafa masarautun.. Sheikh Dahiru Bauchi ya ce ""ina jawo hankalinsa ya janye maganar nan, yadda kotu ta rushe wadannan abubuwa nasa, to ya hakura tun da (kotu ta mayar) da Kano kamar yadda take shekara dubu da wani abu.'' Malamin ya ce ""Ganduje ya kammala aikinsa cikin zaman lafiya, ya fi kan ya kammala ana tsine masa.'' Ya kuma ce ''taba fadar Kano, taba mu ne gaba daya 'yan Tijjaniyya da masoyanmu.'' Malamin dai ya ce da fatan gwamnan za ta ji shawarar da ya ba shi kuma ya bar Kano ta zauna lafiya kamar yadda ya same ta. A ranar Litinin ne Majalisar zartarwa ta jihar Kano ta sake aika da wani sabon kudiri ga majalisar jihar, domin kafa sabbin masarautu. Wannan na zuwa ne kwanaki kadan bayan wata kotu a Kano ta soke sabbin masarautun da aka kafa a baya, inda ta ce ta yanke wannan hukunci ne saboda an shigar da kudurin bukatar kirkirar masarautun ba bisa ka'ida ba. An fara wallafa labarin ranar 3 ga watan Disamba"	https://www.bbc.com/hausa/labarai-50650356
business	'Yan canji: Karancin dala na neman durkusar da mu	"Manya da kananan 'yan kasuwar musayar kudade a Najeriya na ci gaba da bayyana damuwarsu kan yadda karancin dala a kasuwannin bayan fage ke nenan durkusar da kasuwancinsu. 'Yan canjin dai sun ce kashi biyu bisa hudu na wadanda ke harkar canji a kasar sun rasa jarinsu, yayin da wasunsu kuma suka karkatar da dukiyoyinsu zuwa bangaren noma. Kasuwar 'yan canjin kudi ta Wafa dake birnin Kano a arewacin Najeriya,  na daya daga cikin irin kasuwannin musayar kudi ta bayan fage da ta yi suna kuma anan ma ana wannan koke. Wakilin BBC a Kano, Khalifa Shehu Dokaji, ya ziyarci kasuwar ta Wafa, inda ya tarar 'yan kasuwar sun yi jugum-jugum a bakin shaguna da kuma gefen titi ana jiran masu bukatar canji. A baya dai kasuwar kan cika makil da masu siya da sayar da kudaden ketare ba bu masaka tsinke saboda hada-hada. Wasu da wakilin BBC ya tattauna da su a kasuwar wadanda suka je siya ko sayar da dala sun bayyana cewa, dala ta yi karancin sosai a kasuwar. Mutanen sun ce 'yan kasuwar su kan ce musu ai dala ta yi karanci a kasuwa saboda yanzu gwamnati ta dakatar da bayar da dalar. Su kuwa masu sayar da kudaden kasashen waje a kasuwar ta wafa, sun shaida wa BBC cewa, a yanzu dan canji ya shiga halin ha'ula'i. Nasiru Salisu Kura, daya ne daga ciki masu sayar da kudin a Wafa, ya ce,"" A yanzu muna cikin wani yanayi saboda canjin kudaden da muke samu dominu ciyar da kanmu da iyalanmu na neman gagararmu, sakamakon  a yanzu gwamnati ta dakatar da bayar da kudin. A don haka ina ganin yanzu zan karkatar da jarina na koma gona, don ba zan zauna a kasuwa babu ciniki ba, sai hamma,'' in ji dan canjin. Shi kuwa wani dan canjin Abdullahi Iya Wafa, da tuni ya cinye jarinsa ya shaida wa BBC cewa, ya gaji sana'ar canji ne tun kaka da kakanni, amma gashi yanzu tuni ya cinye jarinsa, da ganinsa ka ga ya yi zuru-zuru in ji shi. Ya ce ba shi kadai ne ya cinye jarinsa ba, mutane da dama sun cinye na su, abin dai sai godiyar Allah. Wannan koke na 'yan canjin na zuwa ne a dai-dai lokacin da 'yan Najeriya ke kokawa da yadda darajar Naira ke ci gaba da faduwa, wanda hakan ya fara haifar da tashin wasu daga cikin kayan masarufi a kasar."	https://www.bbc.com/hausa/labarai-58824594
technology	Yara na yin kicibis da hotunan batsa a intanet	"Yara, har da 'yan kasa da shekara bakwai na cin karo da hotuna da bidiyon batsa a shafukan intanet, a cewar wani rahoto. Binciken, wanda Hukumar Tace Fina-finai ta Burtaniya (BBFC) ta gudanar ya nuna cewa kashi uku cikin hudu na iyaye na ganin cewa dansu bai taba ganin hotunan batsa a kan intanet ba, sai dai sama da rabin yara sun taba gani. Kananan yara 'yan kasa da shekara 10 sun bayyana jin kyama da kidimewa bayan ganin hotunan. Burtaniya na kokarin toshe hanyoyin da yara za su iya ganin irin wadannan hotunan. An bullo da wani shiri na tantance shekaru, inda za a bukaci shafukan intanet da ke samar da hotuna da bidiyon batsa su hana mutane shiga shafukan har sai in za su iya tabbatar da cewa sun haura shekara 18. Duk lokacin da wani adireshin intanet a Burtaniya ya yi kokarin ziyartar shafin intanet da ke nuna hotunan batsa, za a bukaci mai amfani da shafin ya tabbatar da shekarunsa. An so a fitar da sabon tsarin a watan Yuli amma an kara wata shida nan gaba. An sanar da hukumar BBCF a matsayin mai sa ido kan tantance shekarun kuma za ta sa ido kan shafukan da ke samar da hotunan batsa don tabbatar da cewa an tantance shekarun masu ziyartar shafukan. David Austin, shugaban hukumar BBCF ya ce: ""A yanzu, hotuna da bidiyon batsa na kara samuwa ga yara a Burtaniya, kuma wannan binciken ya kara tabbatar da shaidun da muke da su na cewa hotunan batsa na yin tasiri a fahimtar yara kan jima'i, amincewa da jima'i da yadda suke kallon jikinsu. ""Binciken kuma ya nuna cewa a lokacin da kananan yara suka fara ganin irin wadannan hotuna a intanet, ba da gangan suke budewa ba."" Rahoton kuma ya duba tasirin hotunan batsa kan kanan yara. Sama da kashi 40 cikin dari na yara da suka san hotunan batsa sun amince kallon hotunan da bidiyon na sa mutane su rage girmama jinsin da ba nasu ba. Wasu dai na ganin cewa wadanda suka so kallon wadannan hotunan za su gano hanyoyin da za su bi don kallon hotunan."	https://www.bbc.com/hausa/labarai-49852324
technology	Rikicin Twitter da Buhari: Illolin amfani da VPN	Tun bayan da Gwamnatin Tarayyar Najeriya ta dakatar da amfani da shafin Twitter, wasu 'yan kasar da dama suka rungumi tsarin amfani da wata manhaja ta zillewa hanin da ake kira VPN wajen ci gaba da amfani da shafin. Manhajar na aiki ne wajen haɗa wayar mutum da sadarwarsa ta Internet ba tare da wata barazana ba, sannan idan ka hada manhajar da Internet dinka, wannan zai ba ka cikakkiyar kariya wajen ziyartar shafukan da watakila aka dakatar. Akwai manyan nau'ikan manhajar ta VPN guda biyu, waɗanda ake iya amfani da su a kyauta da galibi su 'yan Najeriya suka fi amfani da su, da kuma waɗanda sai an biya kuɗi. Amfani da manhajar VPN ta kyauta na iya jefa ka cikin haɗari, za ta iya janyo maka abunda ko da wasa baka taɓa tunani ba, gwara gwara ma wadanda ake biya kafin amfani da su domin sukan iyae kare bayanan mai amfani da su a kan kudin da bai taka kara ya karya ba. Idan kuwa ra'ayinka shine amfani da manhajar VP kyauta, to ya kamata tun wuri ka san irin kaulbalen da ke tattare da hakan, gasu a ƙasa za mu yi bayani daki dai. Ɗaya daga cikin muhimman dalilan amfani da manhajar VPN shine ganin an kare ka daga masu kutse, to amma fargabar ita ce maganar gaskiya wasu manhajojin na VPN na kunshe da wani siddabaru da ake amfani da shi wajen satar bayananka da kuma amfani da wanan dama wajen aiwatar da wata mummunan manufa da ake son cimmawa. Irin waɗannan manhajoji na kyauta na VP na amfani da tallukan da suke sanyawa masu amfani da su wajen wawashe bayansu, kasancewar sun dogara ne da 'yan tallukan da suke samu wajen samun kudin shiga. Babban dalilin da ya sa mutane ke amfani da VP bai wuce kare sirrinsu a lokacin da suke bincike a Internet ba, to sai dai yawancin manhajojin VPN na kyauta na da wasu mutane da aka sanya da ke bibiyar abubuwan da ke faruwa a cikinsu, suna tattara bayanan masu amfani da su, don haka a wannan bigire maimakon a aiko maka da wani tsari da kake da damar amincewa da shi ko ka latsa kalmar a'a, sai kawai a tunkudo maka talla, wanda a lokacin da kake kallonsa sai kuma a rika kwasar bayananka salin alin ba tare da ka danna komai ba. Yawancin VPN na kyauta na iyakance adadin bayanan da za ka iya amfani da su. Suna yin wannan ne don tura masu amfani da su zuwa tsarin da ake biyan kuɗi kafin a samu cikakkiyar damar yin abunda ake son a yi, kamar yadda Hausa kan ce ne ''Iya kudinka iya shagalinka''. Rashin kuzarin intanet Manhajar VPN ta kyauta na haifar da jinkiri wajen samun bayanai a Internet, abun da ke kawo damuwa ga wanda ke amfani da su, to dalilin shine yawancin mutane na raja'a ne ga na kyautan don cin bulus. Sannan su kansu tallukan da suke sanyawa da zummar satar bayanai na iya haifar da rashin saurin na Internet, dalilin sanya tallan shine tunda masu amfani da su garabasa kawai suke ci, to bari su tallata wata haja tunda dama masu karin magana sun ce ''Da ruwan ciki ake jan na rijiya''. Manhajojin da ake amfani da wasu wajen sada waya ko na'urar kwamfuta da Interner na ɗauke da wasu hanyoyi da yawa da ake sanyawa a cikinsu wajen satar bayanai ko yin kutse ko shirya wata kutunguila. Wasu manhajojin na VPN da ake amfani da su a kyauta ana tsara su ne da zummar cewa masu su na da ikon sarrafa bayanan mutane yadda suka ga dama, kuma suna ba da wannan ikon ga abokan cinikinsu masu biyan kuɗi don riba. Wannan yana da matukar hadari kamar yadda masu aikata laifuka ta yanar gizo ke iya yin amfani da wannan yanayin don ƙaddamar da hare-hare kan masu amfani da VPN da basu da masaniyar duk wannan al'amari. Manhajojin VPN na tattare da cukumurda  iri iri da ke da bukatar zuba kudi da yawa a harkar don samar da kariya da kuma tsare bayanan masu amfani da su, Akwai kuma buƙatar masu su, su riƙa sabunta tsare tsaren bada kariyar da suke amfani da su a kai a kai dai dai da zamani domin tabbatar da kare abokan huldarsu. Sai dai kash, rashin mayar da hankali ga wadannan abubuwa da suka kamata ne ya sa masu manhajar VPN ta kyauta ke cin karensu ba babbaka ta hanyar cusa talluka da wasu tsare tsare da ke zaman babban haɗari ga masu amfani da manhajar. A ƙashin gaskiya, wannan ba wai kawai abu ne mai matuƙar haɗri ba, ya kuma ci karo da dokokin bayar da kariya da tsaro da su kansu ka'idojin amfani da manhajojin na VPN.	https://www.bbc.com/hausa/labarai-57425617
religion	Ku San Malamanku tare da Dr Ibrahim Abdullahi Rijiyar Lemo	"Wani babban malamin Musulunci a jihar Kano da ke Najeriya Dr Ibrahim Abdullahi Rijiyar Lemo, ya ce ba zai taɓa mantawa da alkahirin da marigayi Sheikh Ja'afar Mahmud Adam ya yi masa na ba shi auren ƴarsa Malama Zainab a lokacin yana ɗalibi ba, duk da yawan mutanen da suka so aurenta. Malamin ya faɗi hakan ne a hirasa da BBC Hausa a shirin Ku San Malamanku. Haka kuma Dr Ibrahim ya ce ya tasirantu matuƙa da surukin nasa Sheikh Ja'afar Adam kuma har a yanzu yana daga cikin malaman da ba zai manta dan gudunmowar da suka bai wa rayuwarsa ba musamman a fannin ilimi. An haifi Dr Ibrahim Abdullahi Sani Rijiyar Lemoa jihar Kano, kuma a can ya girma ya yi karatu. Ya fara karatu a Khairil Bariyya Islamiyya Rijiyar Lemo ta Sheikh Musa Hussaini Madabo, sannan ya koma Gobirawa Special Primary School Kofar Ruwa, ya kuma ƙrasa a Rijiyar Lemo Primary 'Yan Mata. Bayan kammala karatun firamare ne ya tafi ƙaramar sakandare ta Kofar Ruwa Islamic Secondary School, inda bayan shekara uku ya koma babbar sakandare ta SAS duk a Kano. Ya kammala sakandare a shekarar 1994, sannan ya wuce Jami'ar Musulunci a jamhuriyar Nijar inda karanta Shari'a da Ilimin Addinin Musulunci, ya kammala a shekarar 1999. Ya koma Najeriya a shekarar, inda ya yi daura ta neman gurbin karatu a Jami'ar Musulunci ta Madina, ya kuma yi nasara ya tafi ya sake yin digiri a fannin Hadisi da Ilimin Addinin Musulunci, ya gama a shekarar 2003. Dr Rijiyar Lemo ya zarce ya yi digiri na biyu a Madinan sannan ya yi digirin-digirgir duk a can. Bayan komawarsa Najeriya ne ya fara koyarwa a Jami'ar Bayero Kano, sannan kuma yana ayyukan da'awa. Kuma a yanzu haka shi nesakataren ilimi da ilimintarwa na ƙungiyar JIBWIS ta ƙasa. Malam ya ce malaman sunnah da dama ababen kwaikwayonsa ne. ""Babban malamin da ya zame min abin kwaikwayo shi ne Muhd Sani Umar Rijiyar Lemo. Malamina ne tun a firamare, ina amfana da shi sosai har yanzu."" Sauran malaman da suka zame masa ababen kwaikwayo sun haɗa da Dr Bashir Aliyu Umar da Dr Jalo Jalingo sai kuma marigayi surukinsa Sheikh Ja'afar Mahmud Adam. Sannan ya ce Sheikh Bala Lau shugaban ƙungiyar Izala ta ƙasa da sakataren ƙungiyar Sheikh Kabiru Haruna Gombe da Sheikh Yakubu Musa Sautus Sunnah da kuma Dr Abubakar Sani Birnin Kudu su ma malamai ne da yake matuƙar ɗauka a matsayin ababen kwaikwayonsa. Baya ga kundin digiri na uku da ya rubuta, Malam ya fassara ayyuka da dama kamar ƙasidu da maƙaloli da mujallu musamman waɗanda suka shafi ayyukan alhazai. ""Akwai kuma waɗanda ba a riga an buga ba amma ana aiki a kansu kamars jerin littattafai a kan warware matsalolin zamantakewar aure a mahangar Musulunci,"" in ji malam. Dr Ibrahim ya ce yana son harkar ilimi da karance-karancen littattafai sosai. ""Ina son littafi matuƙa. Ina sayen littafi ko nawa ne, ba na ƙyashin kashe kudi a sayen littafi. Ina kuma son turare, don ƙamshi na burge ni."" Malam ya ce a rayuwarsa yana matuƙar son harkar da'awa, saboda yana samun nutsuwa da kwanciyar hankali idan yana yin ta. A cikin hirar ya bai wa BBC labarin abin da ya fi komai ba shi mamaki a harkar da'awa da yake yi, inda ya ce a watan Nuwamban 2021 a wata tafiyar da'awa da ya yi a jihar Neja ya ga abin al'ajabi da ba zai manta da shi ba. ""Mun je wani ƙauye Oran can cikin daji a jihar Neja amma ta jihar Kebbi ake shiga. Mutanen garin bambancinsu da tsirara kaɗan ne. Kuma haka nan suke rayuwarsu maza da mata. ""Sai na ce maza su koma gefe, mata ma haka. Haka za ka ga mace ƙirji a waje tana shayarwa. Wasu ma kusan haka suka zo babu riga. Suka yi ta kallonmu kamar sun ga wasu halittun daga wata duniyar. ""Amma kuma suna da sauƙin hali. Ba mu ɗauki lokaci muna ba su haske a kan Musulunci ba suka yarda za su shiga, mutum 566 ne suka karɓi Musulunci a take,"" kamar yadda malam ya shaida mana. Malam yana da aure da 'ya'ya takwas."	https://www.bbc.com/hausa/labarai-59686657
politics	Jayayya tsakanin kudu da arewa kan mulkin 2023 ba ta da amfani - Bagudu	Ku latsa hoton da ke sama don kallon bidiyon: A Najeriya gwamnan jihar Kebbi Abubakar Atiku Bagudu ya ce jayayya tsakanin yankunan kasar kan bangaren da shugabancin kasar zai koma a shekara ta 2023 ba za ta tsinana wa kasar wani abin alheri ba. A wata tattaunawa ta musamman da Sashen Hausa na BBC, gwamnan ya ce tattaunawa da hadin kai ne suka haifar da zababbun shugabannin kasar da suka gabata, kuma haka din ne kawai zai sa kasar ta iya lalubo shugaba  wanda zai kai ta ga tudun mun-tsira. Amma da farko Haruna Ibrahim Kakangi ya tambayi gwamnan game da inda aka kwana wajen ceto daliban makarantar sakandaren gwamnati ta garin Yawuri wadanda ‘yan fashin daji suka sace a jihar ta Kebbi.	https://www.bbc.com/hausa/media-57855591
technology	An kai wa Iran hari ta intanet	Masu kutse a yanar gizo da ke wa gwamnatin Amurka aiki sun lallata kwamputoci mallakar dakarun tsaron kasar Iran wadanda suke amfani da su domin shirya hare-hare ga jiragen dakon mai. Jaridar New York Times ta ce wasu manyan jami'an gwamnatin Amurka sun bayyana cewa Amurkar ta taba yin irin wannan kutsen a watan Yuni. Wannan ya faru ne a ranar da Mista Trump ya dakatar da ramuwar gayyar da yayi niyyar kai wa Iran, bayan sun harbo wani jirgi mara matuki mallakar Amurkar. Rahotanni sun bayyana cewa Iran na nan na kokarin kara tattara bayanai da kuma kara inganta kwamputocin da kutsen Amurkar ya lalata. A wani bangare kuma sakataren tsaron Amurka Mark Esper ya bukaci Iran da ta tattauna da Amurka domin rage fargabar da ke yankin Gulf	https://www.bbc.com/hausa/labarai-49506545
health	Coronavirus: Yadda aka raba wa talakawa kayan abinci a Lagos	Wasu kungiyoyin sufuri sun raba wa mutane da masu karamin karfi kayan abinci a wasu unguwannin jihar Legas. Dubban mutane ne suka fito domin karbar tallafin a Legas da kungiyar masu motocin haya ta RTEAN ta bayar a karkashin shugabanta na kasa Dr. Alhaji Muhammadu Musa Maitokobi. Wakilin BBC a Legas ya ce kungiyar na rabawa mambobinta matsakaicin buhun shinkafa da naira dubu goma ga kowanne mutum daya. Ya ce ana bayar da tallafin ne ba tare da nuna bambanci ba tsakanin masu lafiya da kuma masu bukata ta musamman. Kuma ana bin tsarin farkon zuwa farkon samu ba tare da nuna bambanci addini ko kabila a yayin raba tallafin. An hana fita a Jihar Legas da ke da yawan jama'a a Najeriya kuma inda cutar korona ta fi yin kamari a kasar. Kuma wakilin BBC ya ce mutane sun yi layi wajen karbar tallafin ba tare da bayar da tazara ba tsakaninsu, kamar yadda ake umurtar mutane su kiyaye don dakile yaduwar cutar. Miliyoyin mazauna jihar na cewa tallafin da ake cewa an bayar daga gwamnatin tarayya da kuma jihohi bai fara kai wa a gare su ba. Karin labaran da za ku so ku karanta	https://www.bbc.com/hausa/labarai-52349618
entertainment	Fina-finan Kannywood mafiya shahara a 2020	"Daga Muhsin Ibrahim na Jami'ar Cologne; muhsin2008@gmail.com Shekarar 2020 ta zo da abin da ba a taɓa gani a baya-bayan nan ba, saboda sauyin da cutar coronavirus ta kawo a duniya. An sassaka dokar kulle a ƙasashe daban-daban. An sa sai mutane sun ba da tazara tsakaninsu, sai kuma sun saka takunkumi a fuska, da sauran tsare-tsare. Ga shi cutar ta kawo naƙasu wa masana'antun fim, kama daga Los Angeles zuwa Lagos, daga Mumbai zuwa Mombasa, daga Alƙahira zuwa Kano, wanda hakan ya tilasta wa sinimomi da dama rufewa. Saboda haka, ta sa dole an daina ɗaukar fim tare da nuna shi. Amma duk da haka an sami ci gaba ta fannin talabijin da kuma manhajar kallon bidiyo kai-tsaye (wato Video on Demand, VoD). Sannan hakan ya sa an sami cigaba wajen samar da hanyoyin nuna shirye-shiryen fim ta manhajar YouTube. A arewacin Najeriya, an sami shirye-shirye irin su Kwana Casa'in, Gidan Badamasi, Labarina, Izzar So, A Duniya, Na Ladidi, da sauransu. Kannywood ta fara wannan shekarar da ƙafar dama bayan shirin Mati A Zazzau ya sami karɓuwa. Saboda haka, masu kallo sun yi tsammanin fitowar fina-finai kamarsa ko ma waɗanda suka fi shi. Duk da cewa fina-finai kaɗan furodusoshin suka sami damar yi, amma a cikinsu akwai masu kyau da kuma akasin haka. Abu ne a fili cewa wannan cutar ta kawo tsaiko wa abubuwa da dama a Kannywood. A taƙaice dai, waɗannan su ne fina-finan da nake ganin sun yi zarra. A kuma lura cewa yadda aka jera su ba yana nuna wani ya fi wani daraja ba ne. A matsayinsa na ci gaban Mati da Lado, wannan fim ɗin ya fara ne a wajen da Mati (Sadiq Sani Sadiq) yake ta gararamba a wani ƙauye bayan tserewar da ya yi daga Rimau. Shi da ɗan'uwansa Lado (Tahir I. Tahir) sun jima suna damfarar mutanen Rimau da sunan cewa su malaman addini ne. Daga baya kuma sai mutanen garin suka fatattake su bayan sun gano su waye su. Mati sai ya tsinci kansa a Zazzau, inda ya ci sa'a nan ne mahaifinsa ya yi rayuwa har ya bar dukiya mai tarin yawa a hannun wani amininsa. Sauran fim ɗin kuma duk ya ginu ne a kan yadda Mati yake ta ƙoƙarin samun wannan dukiyar ta kowace hanya. Yaseen Auwal ne ya ba da umarni, yayin da Rahama Sadau da kuma Sadiq Sani Sadiq suka shirya shi. Ba shakka wannan shiri ya sami karɓuwa saboda yadda Rahama Sadau da sauran abokan aikinta suka yi ruwa da tsaki wajen ganin ya karaɗe ko'ina. A fim ɗin, Bashir (Adam A. Zango) ya taso a hannun mahaifiyar da take sakalta shi har ya lalace, wanda daga baya ya koma shaye-shaye. Bayan ya gudu daga gida, sai ya dawo kamar wani mahaukaci. Wata rana, Nabila (Aisha Tsamiya), wacce ƴar manyan mutane ce, ta kawo gyaran mota a kusa da bolar da Bashir da abokansa suke shaye-shayensu. Shi kuwa sai ya zo garejin ya roƙi makaniken da su taimaka masa da abinci kamar yadda ya saba. Sai suka kore shi, saboda ba wa kwastomarsu kariya. Ita kuma sai ta tausaya masa. Ta yi ƙoƙari wajen nemo shi tare da dawo da shi yanayi mai kyau kamar yadda yake kafin ya fara shaye-shaye. Daga baya sai ta fara sonsa, har ta ce masa ya aure ta—mahaifinta kuwa ya yi fatali da wannan batu. Bayan ta yi hatsari ta koma tafiya a keken guragu, sai wanda za ta aura ya guje ta. A nan ne fa mahaifinta ya fahimci cewa ba mai auren ƴarsa sai mai sonta tsakani da Allah—wannan kuwa ba kowa ba ne illa Bashir. Duk da cewa labarin ba wani sabon abu ba ne da ba a taɓa yinsa ba, amma yadda aka shirya shi ya cancanci yabo. Sadiq N. Mafia ne darakta. Abdul Smart kuma shi ne furodusa. Alaƙar fim mai gamsarwa tsakanin Zango da Tsamiya a fili take, sannan yadda suka nuna ƙwarewa a cikin shirin abin a jinjina musu ne. Alhaji Sammani (Rabi'u Rikadawa) wani attajiri ne wanda ke zaune lafiya da iyalansa. Ba zato ba tsammani sai ya faɗa son wata matar aure, Karima (Balkisu Shema), wacce ta yi haƙuri take zaune da mijinta, Badamasi (Ali Nuhu), wanda ba kuɗi ne da shi ba. Ta ƙi amincewa da soyayyar Sammani. Bayan aminiyarta (Fati Washa) da mahaifiyarta da mijinta sun matsa mata lamba, sai kawai ta miƙa wuya. Fim ɗin a cike yake da cakwakiya, amma kuma ya haɗu. Ƙarshensa zai iya sa mutane su koyi irin wannan ɗabi'a duk da cewa Kannywood na cikin al'umma da ke taka-tsantsan da tarbiyyar al'ada da kuma ta addini. Sunusi Oscar 442 ne y aba da umarni. Alhaji Sheshe kuma ya shirya fin ɗin. Aminu Sharif da Fati Washa sun taka rawar gani. Rabiu Rikadawa ma ya nuna bajintarsa a wannan shirin. Wannan shirin ya fita daban daga sauran fina-finan da ake yi a Kannywood. Labari ne a kan wani mai matsalar ƙwaƙwalwa, wato Umar (Umar M. Sharif), wanda ake masa gwajin lafiyar ƙwaƙwalwa. A farkon fim ɗin an nuno shi yana soyayya da Fati (Fati Kinal), wadda daga baya ta rasu. Da abin ya dame shi, sai kawai ya yi ta-maza ya mance da ita, ya koma makaranta har ya kammala. Bayan ya tafi bautar ƙasa (wato NYSC) a Jigawa, sai ya ga waccar Fatin dai, amma kuma ta nuna ba ta ma san shi ba. Ya yi iya ƙoƙarinsa don tunatar da ita rayuwar da suka yi a baya. Sai dai da yawa daga cikin masu kallon fim ɗin sun ƙalubalanci yadda aka tafiyar da shirin. Nuna al'amura mabanbanta guda biyu da aka yi—duk da cewa suna da alaƙa—a ɓangare guda, za a iya cewa ma'ana ba ta fito ba, a ɗaya ɓangaren kuma, za a iya cewa bai kama hankali ba. Hakanan wasu wurare a fim ɗin sun yi kama da wani fim mai suna Hafeez wanda duk furodusa ɗaya ne ya yi su, sannan ƴan wasan da suka yi wannan su suka yi wancan. Kamal S. Alkali shi ne darakta. Bashir Maishadda kuma shi ne furodusa. Voiceless fim ne da yake magana game da ta'addancin Boko Haram na sace ƴan matan Chibok. Labari ne a kan wani mai suna Goni (Adam Garba) da kuma Salma (Asabe Madaki)—waɗanda ""Sojojin Aljanna"" suka yi garkuwa da su. Duk da cewa soyayyarsu ta taimaka wajen gina labarin, amma ba ita ce ginshiƙi ba. Abin da dai shirin ya ta'allaƙa a kai shi ne, ta'addanci da abubuwan da yake haddasawa. Fim ɗin ya sha yabo daga waɗanda suka kalle shi—Musulmi da Kirista—saboda yadda ya fito da irin wannan maudu'i mai cike da sarƙaƙiya. Duk da cewa sunan fim ɗin da Turanci ya fito, zantukan cikinsa da Hausa aka yi su. Da yawan jaruman fim ɗin Hausawa ne, amma waɗanda suka shirya shi ba Hausawa ba ne: daraktan shi ne Robert O. Peters, furodusa kuma Rogers Ofime. A taƙaice dai, wannan kamar ƙalubale ne ga mutanen Kannywood da yawanci suke satar fasaha daga Bollywood duk da cewa ga abubuwa da dama a kusa da su da ya kamata su yi fim a kai. The Milkmaid shi ma dalilin Boko Haram da kuma wani hoton matan Fulani masu sayar da nono a bayan naira 10 aka shirya shi. Najeriya ta miƙa shi ga Oscars (2021) a matsayin wanda ta zaɓa don shiga gasar ƙasa da ƙasa inda za a zaɓi fim ɗin da ya fi kowanne zarra. Wannan fim shi ne na biyu da ya taɓa zuwa wannan matakin, bayan Lionheart na Genevieve Nnaji, amma kash, bai samu karɓuwa ba. The Milkmaid, wanda aka shirya shi a Jihar Taraba, yana ba da labarin wata mata mai sayar da nono ne, wato Maryam Booth, wacce ƴan Boko Haram suka sace mata ƴar'uwa. Duk da ban kalle shi ba, amma miƙa shi da Najeriya ta yi don ya shiga gasa ya nuna cewa ya dace na ƙirgo shi a nan. Ba Hausawa ba ne suka yi shi, amma zantukan ciki da Hausa aka yi su. Sannan tallen fim ɗin kawai ya nuna cewa zai ƙayatar. Wataƙila wannan zai iya zama wani ƙalubale ga masu shirya fim a Kannywood, domin wannan ma Desmond Ovbiagele ne ya rubuta shi, sannan shi ne daraktan kuma furodusa a lokaci guda. Wannan kuma labarin wasu ma'aurata ne, Yusuf (Yakubu Mohammed) da kuma Zahra (Maryam Booth), waɗanda ɗansu, wato Jalil, ya kamu da rashin lafiya har aka buƙaci naira miliyan 33 domin yi masa aiki. Su kuma ba su da wannan kuɗin duk da sun nemi taimako ta intanet. Shi kuwa Yusuf ya ƙi bin haramtacciyar hanya don nemo wannan kuɗi. Ashe hakan bai yi wa mahaifiyarsa daɗi ba. Zahra ma'aikaciyar gidan talabijin ce sannan tana da aboki, Jazzy (Sadi Sawaba), wanda yake neman kuɗi ido-a-rufe don ya biya bashi. Saboda haka sai Jazzy da surukar Zahra suka yi ƙaryar an yi garkuwa da ita surukar saboda kawai su sami kuɗi a wajen Yusuf da Zahra da kuma wan Yusuf (attajiri) wanda a farko ya ƙi taimakonsu saboda rikicin cikin gida. Fim ɗin yana da wasu ƴan matsaloli, kamar su ƙawance da ke tsakanin Zahra da Jazzy, rashin bayyana dalilin da ya sa Jazzy ke maitar kuɗi, rashin cigaban wasu wurare, da sauransu. Duk da haka, shirin ya yi kyau. Sannan kuma wannan ma ba Hausawa ne suka yi shi ba amma cikin harshen Hausa aka yi shi. Yawanci jaruman fim ɗin Hausawa ne. Leslie Dapwatda ne daraktan yayin da Kelly D. Lenka ne furodusa."	https://www.bbc.com/hausa/rahotanni-55448311
business	Ya kamata Buhari ya zaftare kasafin kuɗin Najeriya na 2022 - SERAP	Ƙungiyar SERAP mai fafutukar yaƙi da cin hanci da rashawa a Najeriya ta buƙaci Shugaba Muhammadu Buhari da ya zaftare naira biliyan 26 daga cikin kasafin kuɗin kasar na shekara ta 2022. Kudaden wanda gwamantinsa ta ware ne domin wasu ayyuka da ƙungiyar take gani ba su da muhimmanci sosai idan aka yi la'akari da cewa gwamnatin za ta ciyo ba shi ne domin rage giɓin kasafin kuɗin. A yayin gabatar da kasafin kuɗin da shugaban ya yi a gaban Majalisar Dokokin Ƙasar a ranar Alhamis 7 ga watan nan na Oktoba, ya bayyana cewa gwamnatinsa za ta kashe wannan naira biliyan 26 wurin gina ɓangaren kula da lafiya na shugaban ƙasa, da tafiye-tafiye na cikin gida da na waje, da harkar abinci da liyafa, da alawus na zaman taro tare da na walwala da jin daɗi. Ganin cewa ƙasar tana ta ciyo bashi ya sa ƙungiyar ta SERAP, a wata sanarwa da ta fitar a ranar Asabar 9 ga watan Oktoba ta nemi shugaban na Najeriya da ya yanke wannan kuɗi domin rage yawan bashin da ƙasar za ta ci wajen rage giɓin kasafin kuɗin. Kuma gwamnatin ta yi amfani da wasu daga cikin kuɗaɗen da za a samu daga yankewar wajen inganta asibitoci da cibiyoyin kula da lafiya a faɗin ƙasar. A dangane da hakan ne ƙungiyar ta buƙaci Shugaba Buharin da ya aika wa da Majalisar Dokokin Ƙasar ƙwarya-ƙwaryan kasafin kuɗi na wannan ragi da ta ce ya kamata ya yi  domin samun amincewar Majalisar. A sanarwar, SERAP ta ce zai zama abin ban mamaki da  takaici ga ƴan Najeriya da dama su ga cewa gwamnati na kashe maƙuɗan kuɗaɗe a da yawa daga cikin waɗannan abubuwa yayin da take ta ciyo bashi, saboda haka ya kamata a yi amfani da kuɗaɗen wajen bunƙasa muhimman ayyuka da kayayyaki da ƴan ƙasar ke amfani da su. Ƙungiyar ta ce yawan cin bashi akai-akai da gwamnati ke yi ba abu ne mai ɗorewa ba kuma ba adalci ba ne ga al'ummar Najeriya. Ta ankarar da shugaban na Najeriya da cewa gwmnatinsa tana da alhakin tabbatar da kare buƙatu da kuma cigaban Najeriya da ƴan ƙasar. Ta ƙara da cewa ƙarin giɓin da ke samu a kasafin kuɗi da kuma katutun bashin da ƙasar ke ɗauka na barazana ga damar ƙasar ta samun muhimman abubun jin daɗin jama'a da ayyuka, kuma hakan zai cutar da al'ummar ƙasar ta gaba, muddin ba a gaggauta ɗukar mataki a kai ba. Ƙungiyar mai yaƙi da almundahana a takardar tata ta kuma yi kira ga gwamnatin Muhammadu Buharin da ta wallafa cikakken bayani na kuɗaɗen da ta kashe a kan aiki da kuma gyaran sashen shugaban ƙasa na asibitin fadar gwamnatin da na kujeru da tebura da makamantansu tun daga wata Mayu na 2015. Wani abun da shi ma ake nuna damuwa a kansa game da kasafin ƙudin na Najeriya na shekara mai zuwa shi ne yadda gwamnatin ta ware naira biliyan ɗaya da miliyan ɗari shida domin sayen motoci da sauran abubuwan da suka dangance su, saɓanin naira miliyan 436 da aka ware a 2021 a kan hakan. Gwamnatin ta ware sama da naira miliyan 180, domin sayen tayoyin mota da motoci masu silke, da marassa silke da sauran nau'ukan motoci, saɓanin naira miliyan 16,194,297 da gwamnatin ta ware a kan waɗannan kayayyakin a shekarar da ta wuce.	https://www.bbc.com/hausa/labarai-58869915
politics	Zaben fitar da gwani na APC: Labaran ƙarya da aka yaɗa a kansa	"An yi ta yaɗa labaran ƙarya kafin da lokacin da kuma bayan kammala zaɓen fitar da gwani na ɗan takarar shugaban ƙasa na jam'iyyar APC mai mulkin Najeriya, a daidai lokacin da ƴan ƙasar suka mayar da hankali kan lamarin da zai zama tamkar shimfiɗa ga zaɓukan watan Fabrairun 2023. An yaɗa hotuna da bidiyo na ƙarya a shafukan sada zumunta da muhawara. Batun shirin zaɓar mataimakin ɗan takara Musulmi da Bola Tinubu na APC ke yi a matsayinsa na ɗan takara Musulmi, wanda tuni ya ƙaryata, na daga cikin waɗanda aka yaɗa. An yaɗa labarin ne a ƙoƙarin kawo ruɗani a tsakanin al'ummar ƙasar da kuma zuzuta bambancin addini. Jim kaɗan bayan sanar da nasarar Bola Tinubu a zaɓen fitar da gwanin APC, an yaɗa wani bidiyo na TikTok a Facebook a wani shafi da aka sa masa suna: Support Nigerian Military. Bidiyon ya nuna ɗan takarar shugaban ƙasa a jam'iyyar adawa ta PDP Atiku Abubakar da shugaban majalisar dattijai Ahmed Lawan da wasu ƴan APC da kuma gwamnonin APC din a wani falo. Bidiyon ya nuna kamar suna wata ganawa ce, an jiyo ɗaya daga cikinsu yana cewa da Hausa ""Mu koma babban falon"". An wallafa bidiyon tafe da wani saƙo da ke cewa ""Wadannan su ne mutanen da suka zaɓi Bola Tinubu ɗazun nan a zaɓen fitar da gwani, amma cikin ƙasa da awa 24 ga su nan suna tare da ɗan takarar jam'iyyar adawa da zai fafata da shi."" An wallafa bidiyon fiye da sau 500. Bayanai sun nuna cewa wani shafi mai suna Boboske1 ne ya fara ɗora bidiyon a TikTok ranar 23 ga watan Janairun 2022 ba tare da bayani ba. Sannan kuma a ranar 22 ga watan Janairun 2022 ma Atiku Abubakar ya wallafa hotunan da aka ɗauka a irin wannan yanayin dai. Kuma tufafin jikinsu duk irin na bidiyon ne sannan a falon da aka ɗauki bidiyon aka yi hotunan. Abin da Atiku ya rubuta a kan hotunan shi ne cewa an ɗauki hoton ne lokacin da suka je yi wa Dahiru Barau Mangal ta'aziyyar rashin mahaifiyarsa a Katsina, ba taron siyasa ba ne kamar yadda saƙon Facebook ɗin ya ce. Atiku ya zauna a falo ɗaya da Sanata Ahmed Lawan da wasu gwamnonin APC irin su Mai Mala Buni na jihar Yobe da Aminu Bello Masari na Katsina da Muhammad Badaru Abubakar na Jigawa a gidan Mangal a Katsina don yi masa ta'aziyya. An yaɗa bidiyon da nufin jawo ruɗani da ƙara ta'azzara ƙabilanci da bambancin siyasa a Najeriya. An yaɗa wasu bidiyon ma da dama a shafin Facebook ɗin da ya wallafa na farkon. Jakunkunan kuɗin da aka ce Bola Ahmed Tinubu ya raba wa daliget Wani mutum Maku Julius ya sake yada wani bidiyon a Facebook da ke nuna wata mata sanye da tufafin ƙabilar Yarbawa mai launin fari da kore da jakankunan 'Ghana Must Go' a gabanta. An jiyo ta tana cewa cikin Turanci ""wannan kyautar ta mutum ɗaya ce kawai"" sannan ta ci gaba da bayyana cewa tana halartar wata liyafa ce ta wani Ajibola. Bidiyon ya kuma nuna wata tirela maƙare da jakunkuna ana sauke su. Sai kuma aka jera jakunkunan a ƙasa a kusa da mutane a wani waje mai kama da wurin ajiye motoci. Ana iya ganin mata da maza sanye da anko kamar na biki. Sai dai ba a ganin abin da ke cikin jakar. An sanya wani take na ARASHOW a kan bidiyon. Sannan sai aka sake sanya wani taken kamar haka ""DALIGET BOLA AHMED TINUBU YA SHIRYA MUKU."" Sannan Maku Julius ya sanya take a bidiyon mai cewa ""Abin mamaki! Harkar kuɗi.... Sayen mutane."" An kalli bidiyon kusan sau 1,000. Binciken da muka yi ya gano cewa Arashow wani mai shirya biki ne kuma fitaccen mai amfani da shafin Instagram. Yawancin bidiyon da ke shafin Arashow na ɗauke da irin tambarin da ke kan ɗaya bidiyon da aka yaɗa a Facebook. Ta hanyar yin amfani da shafin matambayi-ba-ya-ɓata na Google an gano cewa tun watan Janairun 2022 aka fara yada bidiyon sannan jaridun Najeriya da dama sun yi labarin bikin saboda yawan kyaututtukan da aka raba. An yaɗa bidiyon ne da gangan don a yaudari mutane su yarda cewa ɗan takarar shugaban ƙasar na APC ya rarraba wa daliget kyaututtuka don su zaɓe shi, bayan kuwa a wajen wani biki ne a Legas aka dauki bidiyon. An yaɗa hoton wani saƙon tes da aka ce ya fito ne daga wajen ɗaya daga cikin ƴan takarar shugaban ƙasa na APC wato Sanata Rochas Okorocha, aka yi ta yaɗa shi WhatsApp. Duk da cewa ana iya ganin sunan wanda ya tura saƙon a jikin hoton, amma sunan Mr Okorochas aka rubuta a ƙarshen tes ɗin. Saƙon yana zargin ɗaya daga cikin ƴan takarar saya wa sauran ƴan takarar fom don su janye masa a wajen taron, inda ya bai wa ko wannensu naira miliyan 500. Saƙon ya kuma gargaɗi daliget da kar su zaɓi ""ɓarayin da ba su da isasshiyar lafiya da ke amfani da motocin ɗaukar kuɗi don kai kuɗaɗe gidajensu."" Mutane da dama sun fassara saƙon da cewa da Bola Ahmed Tinubu wanda ya ci zaɓen ake. An yi ta yaɗa jita-jita a kan batun lafiyarsa a ko ina a ƙasar. Sannan mutum bakwai ne suka janye wa Tinubu a filin zaɓen. Saƙon na cike da kura-kuran rubutu, alama da ke nuna cewa an ƙirƙire shi ne kuma an yi shi cikin gaggawa."	https://www.bbc.com/hausa/rahotanni-61746416
health	Manoma sun fi kowa yawan jima’i - Bincike	Wani bincike da aka wallafa a jaridar ''Daily Mirror'' ta Birtaniya ya bayyana cewa yanayin aikin da mutum yake yi na tasiri matuka ga rayuwar jima'insa. Binciken wanda wani kamfani a Birtaniya mai suna ''Lelo'' ya gudanar ya tambayi kusan mutum 2,000 maza da mata kan yanayin rayuwar jima'insu da kuma irin ayyukan da suke yi na neman halaliya. Sakamakon binciken ya nuna cewa manoma ne suka fi yawan jima'i da kusan sama da kashi 33 cikin 100 inda suka ce suna jima'i a kalla sau daya a rana. Wadanda suka zo na biyu a binciken su ne masu zanen taswirar gine-gine wato ''architects'' inda kusan kashi 21 cikin 100 suka shaida cewa su ma a kalla sau daya a rana suke jima'i. A wani bangaren kuma, binciken ya nuna cewa 'yan jarida su ne wadanda ba su cika yin jima'i ba inda kashi daya cikin biyar suka ce suna yi a kalla sau daya a wata. Haka zalika su ma lauyoyi ba a bar su a baya ba domin kuwa binciken ya nuna cewa su ne wadanda ake shan wahala kafin gamsar da su yayin jima'i inda kusan kashi 27 cikin 100 suke karyar gamsuwa yayin jima'i ko da kuwa basu gamsu ba. Kate Moyle, wacce kwararra ce a kamfanin Lelo a Birtaniya ta bayyana cewa ''Duk da a cikin rukunin masu aiki iri daya akwai kamanceceniya na wasu dabi'u tsakanin mutane, ya kamata mu gane cewa akwai kuma banbance-banbance kwarai dagaske musamman a rayuwar jima'insu. ''Sai dai abin da ya kamata mu gani shi ne abin da ke gudana, misali kamar yadda manomi ke motsa jiki a gona ya bambanta da na ma'aikaci da ke zaune a ofis wanda hakan zai iya kawo bambanci a karfinsu da kuzarinsu. ''Yanayin aikinmu kamar sa'o'in da muke dauka muna aiki da kuma yanayin wurin aikin kansa na tasiri matuka a rayuwarmu baki daya, ba lallai sai rayuwar jima'inmu ba.''	https://www.bbc.com/hausa/labarai-50107937
sports	A﻿n wanke Mendy da soso da sabulu kan tuhumar fyade	An wanke dan wasan Manchester City, Benjamin Mendy da soso da sabula daga daya daga tuhumarsa da ake yi kan laifin aikata fyade. An wanke Mr Mendy mai shekara 28 a kotun Chester Crown da aka tuhumeshi kan yi wa wata 'yar shekara 19 fyade a gidansa a Prestbury a Cheshire, ranar 24 ga watan Yulin bara. S﻿hima Louis Saha Matturie, mai shekara 41, wanda ake tuhuma tare da Mendy kan fyaden matar ba a sameshi da laifi ba. Za su ci gaba da amsa sauran tuhamar fyade nan gaba da koda yaushe suke musantawa. R﻿anar Talata alkali Stephen Everett ya wanke mutanen biyu da soso da sabulu, bayan da masu shigar da kara suka kasa gabatar da kwakkwarar shaida.	https://www.bbc.com/hausa/articles/cxex7j33k8no
entertainment	Hisbah: Abin da ya sa rundunar ke neman tauraruwar Kannywood Ummah Shehu	"Hukumar Hisbah ta jihar Kano da ke arewa maso yammacin Najeriya ta ce tana gayyatar tauraruwar fina-finan Kannywood, Ummah Shehu, domin ta yi mata karin bayani bisa zargin da ta yi wa wasu jami'anta. Babban Kwamandan rundunar, Harun Sani Ibn Sina, ya shaida wa BBC Hausa suna neman tauraruwar ne bayan da ta yi zargin cewa jami'an Hisbah suna aikata laifuka amma sun ki duba nasu suna takurawa talakawa marasa galihu. Wasu rahotanni sun ambato tauraruwar tana yin raddi ga hukumar Hisbah bayan da ta kama kama wata ƴar wasan Kannywood da kuma ta yi fice a kafar sada zumunta, Sadiya Haruna, kan ""yaɗa hotunan batsa"" a shafukanta na sada zumunta. Rahotannin sun nuna cewa Ummah Shehu ta fusata matuka kan matakin da Hisbah ta dauka inda ta yi zargin cewa hukumar ta fi mayar da hankali wajen hukunta talakawa da 'yan fim bayan kuwa masu hannu da shuni da kuma jami'an hukumar suna tafka ta'asa ba tare da an yi musu hukunci ba. Sai dai mun yi yunkurin jin karin bayani daga gare ta amma ba ta amsa kiran wayar da muka yi mata ba. Amma Babban Kwamandan rundunar,  Ibn Sina, ya ce suna neman Umma Shehu domin ta yi musu bayani dalla-dalla kan zarge-zargen da ta yi musu. A cewarsa, idan ba ta je ta yi musu bayani kan batun ba za su kai kararta a gaban kotu inda za su tuhume ta da laifin yi wa Hisbah kazafi. Ibn Sina ya ce ""ba wai muna nemanta ruwa a jallo ba ne; abin da muke cewa shi ne ta zo ta yi mana karin bayani kan zarge-zargen da ta yi mana domin kowa ya sani. ""Idan abubuwan da ta fada na bukatar bincike za mu bincika, idan kuma ta kasa gamsar da mu, to za mu kai ta kotu domin zargin yi mana kazafi."" 'Yan Najeriya da dama dai suna zargin hukumar ta Hisbah da mayar da hankali kan marasa karfi sanna ta bar masu mulki ko masu kudi a kan batun aikata laifi. Ko a farkon watan da muke ciki, hukumar ta Hisbah ba ta dauki mataki kan wasu hotunan 'yar Sarkin Bichi, Zarah Nasiru Ado Bayero ba, wadda ɗan shugaban ƙasa Yusuf Buhari ya aura, bayan da aka rika yaɗa hotunanta sanye da wata doguwar riga mai shara-shara. A cikin hotunan waɗanda ba a gan ta tare da angon ba, babu ɗan kwali a kan gimbiyar ta Masarautar Bichi da ke Kano sannan kuma saman rigar yana da launin fatar jikinta. Kwamandan Hisbah Harun Muhammad Ibn-Sina ya ce aikin hukumar shi ne hana yaɗa ɓarna ko da kuwa ta faru a baya, ba wai ""tonowa da kuma hukunta mutum ba""."	https://www.bbc.com/hausa/labarai-58317785
religion	'Yadda ake auren mut'ah da kananan yara a Iraki'	"Latsa alamar hoton da ke sama domin kallon wannan bidiyon Wani binciken kwakwaf da BBC ta yi kan auren mut'ah ta gano yadda wasu malamai ke gudanar da auren mut'ah da kananan yara a Iraki. Binciken sirrin da BBC ta yi a daya daga cikin wuraren da malaman suke domin gudanar da irin wannan aure ta gano cewa malaman na daura auren mutu'a na takaitaccen lokaci, a wani lokacin ma har na zuwa sa'a daya ko kwana daya. Wasu malaman ma na aurar da har mata 'yan shekara tara domin a sadu da su. Binciken ya gano cewa malaman na sa albarka ga yara wadanda ba su kai shekarun aure ba domin su zama amare na takaitaccen lokaci. Auren mut'ah wani sashe ne na addini a mazhabar Shi'a da wasu daga ciki ke yi, inda ake aure na dan takaitaccen lokaci, ana kuma biyan matan da aka yi auren da su kudi kafin gudanar da auren. Asali auren mut'ah ana yin shi ne idan mutum zai yi tafiya sai ya tafi da matar, amma a yanzu namiji da mace za su yi auren mut'ah su zauna a gari daya na dan wani lokaci. Auren mut'ah ya rarraba kan malaman musulunci inda wasu na daukarsa a matsayin karuwanci wasu kuma na ganin ya hallarta, kuma ana muhawara kan tsawon da za a iya dauka na zaman auren. Sashen larabci na BBC a Iraki ya yi bincike na watanni 11, inda BBC ta yi shigar burtu, inda wakilanta suka rinka zuwa wurin malaman domin nemo irin wadannan matan don cinikin auren mut'ah da su. A lokacin da ake wannan ciniki, duk BBC na daukar abubuwan da ke faruwa a bidiyo cikin sirri . BBC ta tattauna da matan da aka yi auren mut'ah da su da kuma wasu daga cikin mazan wadanda suka biya malaman domin nemo masu matan da za su yi auren mut'ar da su. Bayan an shafe kusan shekaru 15 ana gwabza yaki a Iraki, an yi kiyasin cewa kusan mata miliyan daya mazansu sun mutu wasu kuma matan sun rasa muhallansu. BBC ta gano cewa akwai mata da yawa da suna yin auren mut'ah ne sakamakon talauci. Wuraren da ake yin auren Mut'ah a Iraki Binciken da BBC ta yi ya gano cewa ana yin wannan auren a manyan masallatan Shi'a guda biyu a Iraki. Misali, masu binciken sun samu malamai 10 a Khadhimiya da ke Bagadaza. Takwas daga cikinsu sun bayyana cewa za su gudanar da auren mut'ah; rabinsu sun yarda za su daura auren da 'yan shekara 12 zuwa 13. Masu binciken na BBC sun kuma hadu da wasu malaman a Karbala, wanda shi ne wuri mafi girma ga 'yan Shi'a a duniya, biyu daga cikin malaman sun yarda za su hada auren mut'ah da yara mata kanana. BBC ta nadi bidiyon wasu malamai guda hudu a cikin sirri, uku daga cikinsu sun ce za su samar da mata balagaggu domin auren mut'ah, biyu kuma sun ce za su samo kananan 'yan mata. Sayyid Raad, wani malami a birnin Bagadaza ya shaida wa wakilin BBC mai binciken kwakwaf cewa shari'a ba ta kayyade takamaiman shekarun auren mut'ah ba: ''Namiji zai iya auren ko mata nawa yake so, za ka iya auren mace ko da na minti talatin, idan lokaci ya yi shi kenan, za ka iya auren wata ma nan take. A lokacin da BBC ta tambayi Sayyid Raad idan shari'a ta yarda da yin auran mut'ah da karamar yarinya sai ya ce, 'a bi a hankali kawai kada ta rasa budurcinta.'' Ya kara da cewa ""Za ka iya yin wasa da ita, ku dan kishingida, ka taba jikinta da mamanta... Ba za ka sadu da ita ba ta gaba. Amma zuwa mata ta dubura ba matsala."" Da aka tambaye shi me zai faru idan yarinyar ta ji zafi, sai malamin ya ba da amsa cikin kaduwa. ""Wannan tsakaninka da ita ne, kuma shin za ta iya jure radadin ko kuwa."" An tambayi Sheki Salawai, wani babban malami da ke Karbala idan za a iya auren mut'ah da 'yar shekara 12 inda ya ce ''Eh babu matsala da 'yar shekara tara - babu matsala kwata-kwata. shari'a ta yadda.'' Auren Mut'ah ta waya Domin tabbatar da wannan batu na auren mut'ah da kananan yara, mai binciken ya kirkiri sunan wata yarinya mai suna ''Shaimaa'' inda ya shaida wa Sheik Sayyid Raad cewa yana so ya yi auren mut'ah da ita. A gaske, wakilin BBC ya yi wasa da hankalin yarinyar ta wayar tarho. Sayyid Raad bai nemi ya hadu da yarinyar ko ya yi magana da iyayenta ba, kai tsaye sai ya amince wa wakilin BBC cewa zai daura auren ta waya. Sun yi wannan alkwarin ne zaune a cikin mota tasi tare da wakilin na BBC. Suna zaune sai ya kira yarinyar ta waya ya tambaye ta: ''Shaima kin amince za ki aure shi tsawon kwana daya kan dinari dubu 150?''A karshe sai ya ce. ''Yanzu kun zama ma'aurata kuma za ku yi zama na halal tare.'' Sheik Sayyid ya bukaci a biya shi dala 200 na 'yan mintunan da ya yi wajen daura auren, inda daga karshe wakilin BBC  ya biya wadannan kudade."	https://www.bbc.com/hausa/rahotanni-49933057
religion	Burkina Faso: Yadda Musulmai da Kirista 'yan gida daya ke bikin Kirsimeti	"Cikin shekarun nan mabiya addinin Musulunci masu rinjaye sun fuskanci hare-haren masu da'awar jihadi a kasar Burkina Faso. A daren ranar Kirsimeti mutum 30 ne suka mutu yawanci mata, a harin da mayakan jihadi suka kai kasar. Sai dai duk da haka akwai wani daddadan labari baya ga na tashin hankali. Kasar dai tana da dadadden tarihin zaman lafiya tsakanin mabiya addinai, kuma ba sabon abu ba ne ganin yalan da suka gauraya tsakanin Musulmai da Kirista wadanda suke kashi 23 cikin 100 na al'ummar kasar. Dan jarida Clair MacDougall ya kai wa irin wadannan iyalai ziyara a birninOuagadougou. Iris Osnia Ouattara mai shekara biyar ta taso karkashin kulawar iyayenta biyu a Burkina Faso, mahaifinta mabiyin darikar Katolika ne mai suna Desis Ouattara, da mahaifiyarta musulma Afoussatou Sanou. Lokacin bikin Sallah da ita ake yi, haka ma idan kirsimeti ta zo ana shagalin da ita. A gidansu da ke Ouagadougou, an rataye daya daga cikin hotonta a lokacin tana jaririya tare da fada kirsmeti. An dauki hoton a shekarar 2015, a wata dabdala da kamfanin siminti da mahaifinta ke aika suka shirya. Yayin da mahaifinta ke koya mata abubuwan da suka shafi addinin Kirista, mahaifiyarta ma tana koya mata abin da ya shafi addinin Musulunci. ''Tana raka ni masallaci, sannan ta raka mahaifinta coci ranar lahadi,'' in ji Afoussatou. Afoussatou tana salloli biyar a kowacce rana, amma a ranakun Juma'a tana zuwa masallaci tare da Iris. Haka kuma Iris tana tashi da asubar fari ta yi sallah tare da mahaifiyarta. ''Musulunci addini ne da ke yada zaman lafiya, ba ya takura mutane ko tilasta wa wani abin da bai aminta da shi ba,'' in ji ta. Cikin koyarwar addinin Musulunci a saukake Iris ta koyi yadda ake yin alwala. Cikin littattafan da suke gidansu, har da na koyarwar addinin Kirista. Denis da Afoussatou na tare da juna sama da shekara shida, haduwarsu ta farko sun yi ta ne a garin toussiana, mai nisan kilomita 55 daga birni na biyu mafi gima a Burkina Faso wato Bobo Dioulasso. Sun shirya yin aure shekara daya bayan haduwarsu, a wani kwarya-kwaryan biki da aka gudanar na addinin Musulunci da Kirista. Shi ma Denis kamar wasu mutanen ya sauya addini wanda yawancin mabiya Kirista kan yi gabannin aure, musamman idan za su auri Musulma daga bisani sai su koma ruwa. ""Mun fuskanci tirjiya daga wasu 'yan uwa a lokacin aurenmu,'' in ji Denis, wanda mahaifinsa ya nuna rashin amincewa. ""An kai ruwa rana daga farko. Mahaifina ba shi da matsala, amma mahaifiyata sam ta ki amincewa,'' in ji Afoussatou. ""Yawancin lokuta idan namiji Kirista ya zo neman auren Musulma, iyayenta ne ba sa amincewa.'' Har yanzu tana kokarin sauyawa mahaifiyarta tunani, don ta amince da aurenta da Denis. Yawancin iyalai a Burkina Faso sun gauraya tsakanin Musulmai da Kirista, kuma suna da kyakkyawar dangantaka tsakaninsu tare da gayyatar juna wuraren ibada. Ana yi wa kasar kallon mai dadadden tarihi ta fuskar zaman lafiya tsakanin mabiya addinai daban-daban. Afoussatou tana da kawaye mabiya addinin Kirista, don haka tun da ba za ta je coci a ranar Kirsimeti ba, za ta zauna a gida don gudanar da shagalin ranar tare da 'yan uwan mijinta. Ta ce dukkan sha'ani idan ya taso na mabiya addinin Musulunci da Kirista da ita ake yi, daga watan Ramadan, karamar sallah, sallar layya da bikin ista da kirsimeti. A ranar kirsimeti, Majami'ar Immaculate Conception ta mabiya darikar katolika na cika makil da mutane. Ana sa ran za a girke sojoji a harabar majami'ar da sauran wurare. An sha kai hare-hare a coci da masallatai a baya-bayan nan. Gabannin wannan rana, limaman coci na gargadin mabiya su kiyaye, kar su yi amfani da manyan jakunkuna, sannan su yi saurin sanar da jami'an tsaro da zarar sun ga wani abu da bai gamsar da su ba. Yawanci mutanen da suke da sha'awar kyale-kyale, kan siyo bishiyar kirsimeti mai fitilu launi-launi a jikinta, da aka kawata ta da dusar kankara ta boge su kuma girketa a wajen coci. A ranar kirismeti, Denis yana daukar Iris zuwa cocin King Christ Parish of Pissy a birnin Ouagadougou, daga bisani baki dayan iyalan gidan ciki har da Afoussatou kan taru a gidan kawun Denis. ''Addini ya koyar damu yadda zamu kaunaci juna, da amici,'' inji Denis. ''Allah ne kadai zai iya mana hisabi.'' Iyayen Iris za su ba ta zabin addinin da ta ke son yi idan ta girma, amma a yanzu suna koyar da ita dukkan addinan Musulunci da Kirista. ''Saddini,' in ji Denis yadda ya amince kowa yana da damar yin addinin da ya so. Labari da hotuna daga Clair MacDougall"	https://www.bbc.com/hausa/labarai-50912390
sports	S﻿enegal ta sadaukar da nasararta ga marigayi Papa Bouba Diop	"'Yan wasan kasar Senegal sun sadaukar da nasararsu a kan Ecuador ga marigayi tsohon dan kwallon kasar, Papa Bouba Diop, wanda ya buga gasar Kofin Duniya a 2002. N﻿asarar Senegal da ci biyu da daya a kan Ecuador ita ce ta ba ta damar kai wa zagaye na biyu kuma za ta hadu da Ingila a ranar Lahadi mai zuwa. N﻿asarar ta zo shekaru biyu cif bayan rasuwa dan kwallon, wanda ya mutu yana da shekaru 42. D﻿iop ne ya zura kwallon da ta bai wa Senegal nasara a kan Faransa a wasan farko na gasar cin Kofin Duniya shekaru 20 da suka wuce. K﻿yaftin din Senegal Kalidou Koulibaly ya sanya kambum kyaftin dauke da lamba 19 watau lambar da Diop ne ke sakawa. ""﻿Mun karrama shi ne kasancewarsa gawurtaccen dan kwallon,"" in ji Koulibaly. D﻿iop ya taimaka wa Senegal kai wa zagayen gab da na kusa da karshe a Japan da Koriya ta Kudu. K﻿asashen Afrika biyu ne kawai suka taba kaiwa zagayen gab da da kusa da karshe a gasar cin Kofin Duniya, watau Senegal da Kamaru."	https://www.bbc.com/hausa/articles/c4nr6w1zw42o
entertainment	Mawaƙiya Abida Illo	Ku latsa hoton da ke sama don sauraro: Saurari Abida Illo kan yadda ta soma waka da kuma ranar da waka ta yi mata	https://www.bbc.com/hausa/media-53234911
entertainment	...Daga Bakin Mai Ita tare da Umar Gombe	Latsa hoton sama domin kallon bidiyon Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 70, shirin ya tattauna da Umar Gombe jarumin fina-finan Kannywood. Jarumin ya amsa tambayoyin da suka shafi rayuwarsa da fina-finai. Ɗaukar bidiyo da Tacewa: Abdussalam Usman	https://www.bbc.com/hausa/media-58988173
business	Hankalin kasashen duniya ya karkata kan  harin Poland	Gwamnatin Poland ta yi kira ga  al'ummarta da su kwantar da hankalinsu,  bayan  da mutum biyu suka rasa rayukansu sanadin  fadawar wani makami mai linzami a wani kauye da ke kusa da kan iyakar kasar da Ukraine. Shugaba Andrzej Duda ya ce makami ne da aka kera a Rasha amma babu cikakken bayani a kan wanda ya harba shi. Shugaba Duda ya fada wa ‘yan jarida cewa : ”Ba mu da wata kwakkwarar shaida ya zuwa yanzu a kan wanda ya harbo makamin….akwai yuwar cewa makami ne  da aka kera a Rasha amma wani abu ne da ake gudanar da bincike a kansa a halin yanzu.”  Firaministan Poland Mateusz Morawiecki  ya ce gwamnati za ta tsaurara tsaro a sararin samaniyar kasar  sakamakon al'amarin da ya faru. “ Mun yanke shawarar ganin cewa wasu daga cikin zababbun rundunoninmu na dakarun kasar  sun kasance cikin shirin ko-ta-kwana musamman a fannin da ya shafi sa ido a kan  sararin samaniya” a jawabin da ya yi wa ‘yan jarida. Al'amarin wanda ya janyo damuwa tsakanin mambobin kungiyar tsaro ta Nato wanda Poland mamba ce a ciki ya janyo musayar kalamai tsakanin Kyiv da kuma Moscow. Rasha ta bayyana ikirarin da ake yi a kan cewa ita ce ta ke da alhaki a matsayin takalar fada daga wurin Kyiv wadda manufarta ita ce ta ja sauran kasashen duniya a cikin rikici  dan a yi mata taron-dangi Sai dai a daya bangaren Ukraine ta yi watsi da zargin na Rasha, a kan cewa ita ce take da alhakin harin a matsayin  ba komai ba ne illa kutungwila ce kawai  daga Rasha. Ministan harkokin wajen Ukraine Dmytro Kuleba a shafinsa na Twitter ya ce: ''A yanzu Rasha ta gabatar da wani bayani da ya yi zargin cewa makamin  tsaron sararin samaniyar Ukraine ne ya fada a yankin Poland. Wannan kuma ba dai dai ba ne.'' A taron kasashe 20 mafiya karfin tattalin arziki a duniya da ke gudana a Bali na kasar Indonesia hankalin kowa ya karkata zuwa Poland. Shugabannin kasashen na G20 sun rika magana da ministocin tsaronsu da na harkokin kasashen wajensu ta wayar tarho da kuma jami'an gwamnatin Poland. Shugaba Joe Biden na Amurka da Firaministan Birtaniya Rishi Sunak na cikin wadanda suka kira shugaban kasar ta Poland. Haka kuma shugabannin Amurka da Birtaniya da na Tarayyar Turai da Sifaniya da Jamus da Kanada da Faransa da Japan da kuma Netherlands sun taru  domin gudanar da abin da fadar White Hiouse ta kira  taron gaggawa. Sai dai Shugaba Biden ya ce da wuya a ce daga Rasha ne aka harba makamin da ya yi sanadin mutuwar mutum biyu a Poland. Ya ce,  “ an samu bayanan farko da suka nuna shaku” kan ko al'amarin da ya faru a Poland yana da nasaba da makamin da aka harba daga Rasha,'' “ Ba na son na fadi haka sai mun kammala bincike amma abu ne mai wuya idan aka dubi yanayin inda aka harbo makamin, a ce daga Rasha ne amma za mu gani,'' in ji shi. Sai dai ya ce shugabannin duniya za su tantance matakai na gaba da za su dauka bayan sun gano abin da ya faru bayan an kammala  binciken da ake yi a Poland.	https://www.bbc.com/hausa/articles/cp9k2j872l9o
religion	Ku San Malamanku tare da Sheik Ibrahim Ahmad Maqari	"Ku latsa hoton da ke sama don kallon hirar BBC da Sheik Ibrahim Ahmad Maqary a shirin Ku San Malamanku, sannan kuna iya shiga shafinmu na Youtube don kallon cikakken bidiyon: Fitacce malamin addinin Musuluncin nan na Najeriya Sheik Ibrahim Ahmad Maqri ya ce babban abin da ya sanya a gaba shi ne samar da makarantu ko zawiyyoyi ko masallatai wadanda za su dace da tsari na wannan karni. Malamin, wanda shi ne kuma limamin babban masallacin Juma'a na Abuja, ya faɗi hakan ne a hirar da ya yi da BBC Hausa a shirinmu na musamman mai taken ''Ku San Malamanku''. ""Babu abin da na sanya a gaba illa kokarin yadda za mu samar da tsari na institution na addini. Idan an ce institution, ana nufin makarantu, ana nufin zawiyyoyi, ana nufin masallatai wadanda za su zama mu'assasat wadanda suka dace da zamanin da muke ciki, karni na ashirin da daya da kalubalen da ke cikin karni na ashirin da dayan, kuma su rika ba da gudunmawarsu a wannan tsari,"" in ji shi. Ya kara da cewa muhimmin abu shi ne kada tsarin addini ya dogara da mutum daya. Malamin ya ce ko da yake bai taba tsayawa ya kirga adadin littafan da yake rubutawa ba amma ""za a iya cewa za su kai arba'in."" Ya ce akwai littafin da yake rubutawa yanzu wanda yake ""kokarin dauko sababbin mas'aloli wadanda za su kara kyautata fahimtar matasa almajirai ilimi da addinin Musulunci gaba daya a zamanin da muke ciki wanda ke cike da tahaddiyat."" Wane ne Sheik Ahmad Maqry? An haifi Sheik Ibrahim Ahmad Maqary a garin Zaria cikin  jihar Kaduna da ke arewacin Najeriya a shekarar 1976. Sheikh ya bayyana cewa ya fara karatunsana  firamare a garin Katsina bayan da aiki ya mayar da mahaifinsa can. ''Kakana wanda ya haifi mahaifina shi ya zo kasar Zaria daga garin Borno da niyyar neman ilmi, kuma bayan ya samu abin da yake so ya bukaci ya koma inda ya fito don ya cigaba da ilmantar da al'umma,'' in ji Sheik Maqary. Ya kuma ce ""amma sai sarki Zazzau na wancan lokacin ya ce ai shi malamai ba sa zuwa garinsa su bar garin, don haka sai ya ba shi gida ya ci gaba da zama yana ilmantarwa."" Malamin ya ce ya yi karatu gwargwado a gidan shahararren malami a garin Katsina Sheik Abba Abu. Ya kuma ce malaman da ya zauna da su don daukar karatu a garin Zaria suna da dan dama, cikinsu akwai malam Tanimu Kusfa shahararren malamin fiqihu da sauran fannonin ilimi. Sannan akwai babban malami a Zaria Malam Bala Kusfa a wannan lokacin ""kanin mahaifina yana daga cikin almajiransa, don haka yana daukarsa yana kai shi zaurensa don sauraron karatun."" Kafin tafiyarsa kasar Masar karo karatu, Sheik Maqary ya hadu da daya daga cikin malaman da suka fi yin tasiri a rayuwa, Sheik Muhammadu Amin Abdullahi mutumin Okene. Malamin ya ce a kasar Masar babban  guzirin da zai iya cewa ya samu shi ne haduwarsa da babban malaminsa, abin alfaharinsa a dukkan fannonin karatu da rayuwarsa Sheik Ibrahim Saleh al- Hussaini, kuma shugaban babbar majalisar Fatwa ta Najeriya. Ya je kasar Masar karatu a daidai lokacin da ya bude makaranta Yawanci malamansa ba 'yan Najeriya ba ne, sun zo daga kasashen Mauritania da Morocco, don haka ya yi amfani da wannan damar wajen daukar wasu fannoni daga cikin  ilmi daga hannun malaman. Malamin ya ce yana da kimanin shekara 13 har zuwa 14 ya yi haddar AlKur'ani mai girma a makarantar da aka bude mai suna Madarasatul Faidatul Islamiyya ta gidan Sheik Yahuza Zaria. A wannan lokacin ne ya samu babban sauyi a rayuwarsa, bayan da mahaifinsa ya cire shi daga tsarin karatun boko bayan ya kammala makarantar sakandare ya mayar da shi makarantar da yake jagoranta da ake kira Jama'atu 'College of Arabic and Islamic Studies' kuma a lokacin ne ya muhimmantar da harshen Larabci musamman ilmin ginin ka'idar jimla da ake cewa ilmim nahawu. ""Lallai mun yi karatu mai yawa a wannan lokacin, mun haddace mafi yawan litattafan da ake  karantawa a wannan lokacin,"" in ji shi. Malamin ya kuma ce yana da wani yanayi da ba ya iya barci da dare da sauki, inda a lokuta da dama mahifinsa idan ya ga ya ki tashi ya daina karatu don ya je ya kwanta sai ya kashe duka wutar gidan. Sheik Maqary Farfesa ne da ya koyar da Larabci a Jami'ar Bayero da ke Kano amma ya ritaya a 2020. Wasu karin labaran da zaku so karantawa"	https://www.bbc.com/hausa/labarai-55932475
politics	Wasu manyan makusantan Shekarau da suka ki binsa PDP	"Wasu jiga-jigan 'yan siyasa a Kano da ke arewacin Najeriua kuma makusantan tsohon gwamnan Jihar, Malam Ibrahim Shekarau, sun yi masa turjiya a yayin da ya fice daga jam'iyyar NNPP inda ya koma jam'iyyar PDP. A farkon makon nan ne dan takarar shugaban kasa na  PDP Atiku Abubakar ya karbi Sanatan da ke wakiltar  Kano ta Tsakiya a majalisar dattawan kasar a wani kwarya-kwaryar biki da aka gudanar a birnin na Kano. Shekarau ya ɗauki matakin komawa PDP ne sakamakon abin da ya kira ""rashin adalci"" da jagoran jam'iyyar NNPP kuma ɗan takarar shugaban ƙasarta a zaben 2023, Sanata Rabiu Kwankwaso, ya yi musu wajen rabon kujerun da za a yi takara a kansu da wasu batutuwan. Wannan ne karo na biyu da Sanata Shekarau ya sauya jam'iyya a cikin shekarar 2022 -- ya bar APC zuwa NNPP a watan Mayu, sai kuma ya bar NNPP zuwa PDP a Agusta. Wannan lamari ya matuƙar jawo ce-ce-ku-ce a tsakanin ƴan Najeriya, musamman ma al'ummar jihar Kano. Wasu na ganin tsohon gwamnan na Kano ba shi da alkiba inda yake sauya sheka a-kai-a-kai, yayin da wasu ke ganin matakin ya yi daidai saboda akidar Sanata Shekarau ta ganin cewa an tsare ""gaskiya"". Kazakila batun ya raba kawunan magoya bayansa da kuma makusantansa a bangaren siyasa, musamman wadanda tare da su ya shiga jam'iyyar NNPP kuma tuni aka ba su takarar manyan kujeru. A cikin wadannan 'yan siyasa har da dan majalisar wakilan Najeriya Kabiru Alhassan Rurum, wanda ya ce ba su ji dadin fitar Sanata Shekarau daga NNPP zuwa PDP. A hirarsa da BBC, ya ce matakin tamkar wata kaddara ce da Hausawa kan ce ta riga fata. ''Ba mu ji dadin abin da ya faru ba, mu ire-irenmu wadanda muka dawo jam'iyyar NNPP tare da Malam Ibrahim Shekarau mun kai hamsin da biyar, wasu na da mukamai wasu 'yan takara ne a mukamai daban-daban, kuma muna nan a jam'iyyarmu ta NNPP."" Kabiru Rurum, wanda ke takarar majalisar tarayya a zaben 2023, ya ce sun amince da tsare-tsare da kuma ""manufofin da aka kafa jam'iyyar NNPP kuma ba za mu fita daga cikinta ba."" Shi ma Abdulrahaman Kawu Sumaila, wanda ya dade yana gwagwarmaya tare da Sanata Ibrahim Shekarau, yana cikin jam'iyyar NNPP, inda yake takarar  majalisar dattawa mai wakiltar Kano ta Kudu. Sanata Ibrahim Shekarau ya koma jam'iyyar NNPP a watan Mayun da ya gabata daga APC mai mulkin Kano bayan rikici tsakaninsa da Gwamna Ganduje, wanda ya kai ga zaɓar shugabannin jam'iyyar biyu. Dama dai wani jigo a jam'iyyar ta NNPP, Injiniya Buba Galadima,ya shaida wa BBC ya ce ya tabbatar ""kashi 90 cikin dari na magoya bayan Sanata Shekarau ba za su bi shi zuwa jam'iyyar PDP ba"", inda ya ce za su ci gaba da zama a jam'iyya NNPP."	https://www.bbc.com/hausa/articles/cjl7k03ernwo
religion	Mubarak Bala: Dalilin kama wanda ake zargi da cin zarafin Musulunci	"Kungiyar kare hakki ta Amnesty International ta ce tana bibiyar halin da Mubarak Bala wanda aka ce shi ne shugaban wadanda babu ruwansu da addini a Najeriya yake ciki, bayan kamashi da jami'an 'yan sanda suka yi. Amnesty ta ce ta damu matuka kan karuwar barazanar da ake yi wa rayuwarsa a kafafen sada zumunta a Najeriya. A ranar Talata aka kama Mubarak Bala a jihar Kaduna, kuma ana sa ran za a mayar da shi Kano jiharsa ta haihuwa, inda a nan ne dimbin Musulamai suka rubuta wa hukumomi korafi da zarginsa da yin batanci ga Annabi Muhammad S.A.W. 'Yan sandan Kaduna sun kama Mubarak, wanda aka ce shi ne shugaban wadanda babu ruwansu da addini a Najeriya, bisa bukatar takwarorinsu na Kano. Ana zarginsa Ana zargin ya ci zarafin addinin Musulunci ne a wani sako da ya wallafa a shafinsa na Facebook. Wata tawagar lauyoyi ce ta mika wa 'yan sanda korafi a Jihar Kano. Tuni dai wasu masu rajin kare hakki suka yi ca a shafukansu na zumunta suna neman a saki Mubarak Bala, wadanda suka ce yana da 'yancin shiga addinin da ya kwanta masa a rai. Barista Salisu Salisu Umar ne jagoran lauyoyin da suka yi korafi kan Mubarak, kuma ya fada wa BBC cewa ba don ya bar addinin Musulunci suka nemi a kama shi ba. ""Mun yi musu korafi ne kan aibata Annabi S.A.W. da ya yi a shafinsa na Facebook,"" a cewar Salisu Salisu. Ya ci gaba da cewa: ""Ba wai don ya yi ridda ba ne ko sabo, korafinmu a kan barin masu addini su yi addini ne."" ""Abin da muke nufi shi ne, tun da shi (Mubarak Bala) ya bar Musulunci tun a shekarar 2014 bai kamata kuma ya rika aibata addinin ba da kuma abin da masu binsa suka yi imani da shi. ""A matsayinmu na lauyoyi, daga cikin hakkinmu mun nemi 'yan sanda su binciki abin da yake fada ko ya saba da abin da aka iyakancewa mutum ya yi magana kan addini."" Barista Salisu ya bayyana cewa suna so ne a hukunta shi da kundin tsarin mulkin Najeriya. A shekarar 2014 ne matashi Mubarak Bala mai shekara 29, a lokacin, da ke birnin Kano ya ce bai yarda da samuwar Allah ba kuma ya ce ya bar addinin Musulunci. Iyayensa sun kai shi asibitin masu tabin hankali domin binciken lafiyarsa a lokacin. Karin wasu labarai da za ku so ku karanta:"	https://www.bbc.com/hausa/labarai-52423313
technology	TikTok: Yadda shafin sada zumuntar ya zama matattarar samari da ƴan matan arewa	Shafin sada zumunta na Tik Tok ya samu karɓuwa sosai a wurin samari da ƴanmata a arewacin Najeriya. Kusan a iya cewa ma yana daga cikin shafukan sada zumunta da ke samun ƙaruwar masu amfani da shi. Babu mamaki a lokacin da kuke shawagi a shafin Instagram ko Twitter, kun ci karo da wani bidiyo mai ɗauke da alamar TikTok da wata budurwa ko saurayi suna ta bin waƙar Hausa ko ma ta turanci. Babu mamaki ba ku taɓa ganin budurwar ko saurayin ba, amma kun ga sun burge ku musamman yadda bidiyon ba shi da tsawo —  ɗan gajere ne amma ya ƙayatar. Wataƙil ma wannan ne ya sa ku ma kuka sauke manhajar TikTok a wayoyinku don ganin wainar da ake toyawa a wannan shafi mai miliyoyin bidiyo. Mafi yawa masu amfani da shafin TikTok matasa ne masu neman nishaɗi  —  wato ku su nishaɗantar ko su nishaɗantu. Shi ya sa ma kusan duka bidiyon da ke wannan shafi yana ɗauke da waƙa ko rawa ko kwaikwayo ko kuma duka. To matasa a arewacin Najeriya ma dai ba a barsu a baya ba wajen amfani da shafin TikTok. A shafin TikTok akwai maudu'i daban daban kamar yadda yake a shafin Twitter da Instagram. Wannan na nuna rarrabuwa ko salo na bidyon, wato akwai maudu'i wato hashtag kamar #Hausa da #Hausavideo da #comedy #viral da dai sauransu ba kamar Twitter ba da maudu'i ke nuna wani taƙamaimai labari. Don haka idan kuka shiga TikTok kuma kuna neman bidiyo da aka yi da Hausa, kuna iya amfani da #Hausavideo ko #Hausa wajen gano dubban bidiyo a harshen Hausa. Mafi yawa bidiyon da ke shafin TikTok na barkwanci ne. Walau da muryar mai bidiyon ta zahiri ko kuma ya riƙa motsi da bakinsa yana bin muryar taurarin finafinai ba tare da nuna hoton taurarinba. Wanda aka fi gani su ne bidiyon da ake bin muryar marigayi Rabilu Musa Ibro ko Kamaye da Adama na shirin Daɗin Kowa ko marigayiya Aisha Ɗankano. Karɓuwar da bidiyon TikTok suka samu ya sa duk shafin sada zumunta da ka shiga, za ka gansu. Kuma da yake shafin na ba da damar adana bidiyo cikin hanya mai sauƙi, masu amfani da shafin ba sa ɓata lokaci wajen 'saving' da aika waɗannan bidiyo. Haka kuma, yin bidiyo a TikTok na da matuƙar sauƙi, bugu da ƙari ga ɗaruruwan waƙoki da fina-finai da 'filter' iri iri wanda mai amfani da shafin zai iya zaɓa don ƙarawa bidiyonsa armashi. Ma'ana, ana iya haɗa bidiyo nan take a cikin shafin ba tare da wani ɓata lokaci ko neman wata manhaja da za ta haɗa bidiyon ba. A shafin TikTok akwai abin da ake kira 'challenge' wanda ya zama kamar bai wa masu amfani da shafin wani ƙalubale ne. Wato a kan ƙirkiro salon yin wani abu kamar waƙa ko rawa ko salon magana ko wasa da dai sauransu, sannan a ƙirkiri # da ke nuna ana ƙalubalantar masu amfani da shafin su ma su yi irinsa kuma su ɗora a shafinsu. Wannan yana matuƙar ƙara tunzura samari da ƴanmata wajen wallafa bidiyo kala kala duk da cewa dai ba kyauta ake bai wa wanda ya shiga gasar ba amma ya kan samu 'likes' da ƙarin 'followers' kuma hakan zai ƙara masa suna a shafin. Misali akwai #slowmotionchallenge da #slowmochallenge da #slowmowalk wanda ke ƙalubalantar masu amfani da TikTok su yi wani salon rawa inda za su yi sauri sauri sannan su yi sannu sannu. Kuma za su dora duk waƙar da suka ga dama a kan bidiyon. An yi amfani da wannan maudu'i a shafin fiye da sau miliyan 3 a faɗin duniya. Kwalliya na taka muhimmiyar rawa a amfani da TikTok. Sau da yawa za budurwa ta caɓa ado kamar za ta biki, amma bidiyo kawai za ta ɗauka a TikTok musamman a wannan zamanin na kwalliyar fankeke da janbaki da zana gira. Za ta kafa ɗaurin dankwali nan da ake yayi na 'Zahra Buhari' mai zuwa har goshi, sannan sai ta tabbatar dinkinta na gani na faɗe ne. Su ma samarin ba a barsu a baya ba, don kuwa sai sun tabbata sun sanya ɗinkuna ko dai wata sutura ta zamani da ake yayi sannan su nadi bidiyon. Ma'ana dai sai an dau wanka ake hawa TikTok. Bugu da ƙari, ya zamar wa wasu sana'a, don kuwa a cikin masu amfani da shafin akwai waɗanda su ke da dubban mabiya, wato followers kuma bidiyoyinsu na samun masu kallo da yawa. Waɗannan su ake kira 'influencers' wato masu faɗa a ji a wannan shafi. Kamfanoni kan biya su kuɗi don su yi masu tallar hajarsu ganin cewa suna da mabiya da yawa, kuma kamfanonin kan ba su abun da suke samarwa kyauta. Misali, kamfanin samar da kayan kwalliya kan bai wa wata kwangilar tallata janbakin da kamfanin ke samarwa ta hanyar yin bidiyo da zai nuna wa mabiyanta yadda janbakin ke da inganci. Masana harkokin kimiyya sun ce matasan yanzu sun fi son samun bayanai, wala Alla na ƙarin ilimi ne ko na nishaɗi, ta hanyar bidiyo. Babu mamaki shi ya sa TikTok ya samu karɓuwa sosai a wurin matasan. Sannan yadda bidiyoyin suke a jejjere, da an gama kallon wannan sai a faɗa wani ba tare da tsaiko ba, ya taimaka wajen samun karɓuwarsa. Ana iya cewa TikTok ya zame wa matasa wani keɓeɓɓen wurin baje kolinsu ba tare da tsawatarwar 'manya' ba. Wuri ne da suke cin karensu babu babbaka, kuma suka aminta da shi don ɗebe kewa da haɗuwa da sa'o'insu waɗanda ke da mahanga guda.	https://www.bbc.com/hausa/rahotanni-55804960
health	Coronavirus: Tsawon wanne lokaci ake ɗauka kafin a warke?	"An fara wallafa labarin ranar 22 ga Afrilun 2020. A karshen shekarar da ta gabata ne cutar korona ta bulla, amma alamomi sun bayyana da ke nuna cewa ana iya daukar lokaci mai tsawo kafin wadanda suka kamu su sami cikakkiyar lafiya. Samun sauki zai dogara da irin kamun da cutar ta yi wa mutum. Wasu na iya warkewa nan da nan, amma ga wasu cutar na iya zama sanadiyyar wasu cutukan masu dorewa. Shekaru da jinsi da sauran cutuka a jikin mutum na iya kara zama barazana idan mutum ya kamu da cutar. Idan aka bai wa mutum kulawa ta musamman, kuma idan aka dade yana samun wannan kulawa, zai dade bai warke garau ba. Mutane da yawa da za su kamu da cutar korona, za su samu manyan alamominta ne kawai - tari da zazzabi. Amma za su iya samun ciwon jiki da mutuwar jiki ko gajiya da ciwon wuya da ciwon kai. Tarin yakan fara ne ba tare da majina ba, amma ga wasu yana iya zama mai majina wacce take dauke da matattun kwayoyin halitta na cikin huhu da kwayar cutar ta kashe. Wadannan alamomin na yin sauki idan aka samu hutu tare da shan ruwa sosai da shan magungunan rage radadi kamar paracetamol. Mutanen da alamomin cutar ba su bayyana a jikinsu sosai ba na saurin samun sauki. Zazzabin na tafiya bayan 'yan kwanaki, amma tarin na iya dan dadewa. Wani binciken Hukumar Lafiya ta Duniya WHO, kan alkaluman China na cutar ya ce a kan dauki mako biyu a warke daga cutar. Cutar na iya kama wasu sosai fiye da wasu. Wannan kan faru ne kwanaki bakwai zuwa 10 bayan cutar ta shiga jikin mutum. Kuma cikin lokaci kankani alamomin suke rikida. Numfashi zai fara sarkewa kuma huhu ya kumbura. Haka na faruwa ne saboda, duk da cewa garkuwar jiki na kokarin yaki da cutar -  tana aiki tukuru ne kuma wannan na rage mata karfi. Cutar kan kama wasu sosai har sai an kai su asibiti an shaka masu iskar oxygen. Wata Likita sarah Jarvis ta ce: ""Ana iya dadewa sarkewar numfashi ba ta gyaru ba… jikin mutum na kokarin farfadowa daga kumburin nan da wahalar da ya sha."" Ta ce ana iya daukar makonni biyu zuwa takwas kafin a warke, kuma ko bayan an warke a kan ci gaba da jin gajiya a jiki. WHO ta yi kiyasin cewa mutum daya cikin mutum 20 za su bukaci a ba su kulawa ta musamman, wanda ka iya zama yi wa mutane allurar bacci sannan a hada masu na'urar shakar iska ta ventilator. Ana daukar lokaci mai tsawo kafin a warke garau idan har aka kwantar da mutum a dakin bayar da kulawa ta musamman (ICU), dalilin wata irin cuta. A kan mayar da marasa lafiya dakunan kwantar da marasa lafiya na yau da kullum kafin a sallame su su tafi gida. Dakta Alison Pittard, Shugabar Tsangayar Bangaren Kulawa ta Musamman, ta ce ana iya daukar watanni 12 zuwa 18 kafin wanda ya kwanta a dakin kulawar gaggawa ya warke garau. Dadewa a kwance a asibiti na haifar da rama. Marasa lafiya za su rasa karfin jikinsu kuma za su dade ba su mayar da kibarsu ba. Wasu ma kan bukaci taimako na musamman kafin su iya sake tafiya. Saboda irin gwagwarmayar da jiki ya sha a dakin na kulawa ta musamman, akwai kuma yiwuwar kamuwa da cutukan kwakwalwa. ""Akwai wani abu na daban dangane da wannan cuta - mutuwar jiki dalilin cutukan virus na taka muhimmiyar rawa,"" in ji Paul Twose, mai ba da kulawa ta musamman a bangaren motsa jiki a cibiyar Lafiya ta Jami'ar Cardiff da Vale. An samu mutane a China da Italiya da ke cewa suna fama da rashin karfin jiki, daukewar numfashi bayan sun yi aikin da bai kai ya kawo ba, da kuma tarin da ya ki ci ya ki cinyewa da daukewar numfashi da bukatar bacci sosai. ""Amma mun san cewa marasa lafiya na daukar lokaci mai tsawo, wani lokaci watanni kafin su samu sauki."" Amma ba kowa ne ke fuskantar haka ba. Wasu ba sa dadewa a dakin kulawa ta musamman, yayin da wasu kan dauki makonni suna amfani da na'urar iska ta ventilator. Ba mu da tabbas a kan wannan saboda babu alkaluma, amma muna iya duba wasu cutukan. Cutukan sarkewar numfashi da ake kira ARDS na kama wadanda garkuwar jikinsu ta dade tana aiki tukuru, wannan na janyo huhu ya lalace. ""Akwai bayanai masu kyau da ke nuna cewa, ko nan da shekara biyar, mutane na iya ci gaba da fuskantar matsaloli a jikinsu,"" in ji Mista Twose. Dakta James Gill, wani likita kuma malami a jami'ar Warwick ya ce mutane na bukatar a kula da lafiyar kwakwalwarsu don taimaka masu wurin samun sauki. ""Numfashinka na sarkewa, sai likita ya ce maka 'za mu sa maka na'urar iska. Za mu yi maka allurar bacci. Za ka yi sallama da iyalinka?' ""Ba abin mamaki ba ne idan wadannan marasa lafiyan suka kamu da cutar tsananin damuwa dalilin abubuwan da suka fuskanta a lokacin da ba su da lafiya."" Haka kuma, akwai yiwuwar cewa marasa lafiyar da cutar ba ta kama su sosai ba na iya fuskantar matsaloli daga baya kamar yawan gajiya. Samun sahihan alkaluma zai yi wuya. Zuwa ranar 15 ga watan Afrilu, Jami'ar Johns Hopkins ta ruwaito cewa kusan mutum 500,000 ne suka warke daga cikin mutum miliyan biyu da suka kamu da cutar. Amma kasashe na amfani da hanyoyi da yawa na tattara alkalumanta. Wasu ba sa fitar da alkaluman mutanen da suka warke kuma akwai wadanda cutar ba ta kama sosai ba, don haka ana iya yin kuskure. Wasu tsare-tsaren gwaji sun yi kiyasin cewa kusan kashi 99 zuwa 99.5 cikin dari na mutane na warkewa daga cutar. An ta ce-ce-ku-ce, ba tare da shaida ba, kan kariyar da garkuwar jiki ke da ita. Idan masu dauke da cutar suka warke, hakan na nufin garkuwar jikinsu ta zama daki bari dangane da cutar. Rahotannin da ke nuna cewa akwai mutanen da suka kamu da cutar sau biyu, na iya nufin ba a yi gwajin daidai ba. Batun garkuwar jiki na da muhimmanci don fahimtar yadda mutane ke iya kara kamuwa da cutar da kuma yadda riga kafi ka iya tasiri kan cutar. Kuna iya bin James on Twitter"	https://www.bbc.com/hausa/labarai-52371217
technology	Bitcoin: Mutumin da zai yi asarar naira biliyan 95 idan ya ɓarar da dama biyu	"Wataƙila da yawa daga cikinmu sun taɓa samun kansu cikin halin manta lambobinsu na sirri ta yadda muka gwada sawa sau takwas, ya zame mana saura gwaji biyu kawai a kulle mu. Wannan halin ne wani mai sarrafa da haɗa manhajoji Stefan Thomas ya samu kansa a ciki, amma nasa yanayin kusan ya fi tsanani don kuwa ya manta lambobin sirrinsa ne na kuɗin intanet ɗin Bitcoin da ke adane a wani ma'ajin bayanan komfuta, wanda darajarsu ta kai dala miliyan 240, kwatankwacin naira biliyan 95. Jaridar New York Times ta bayyana halin rikicewar da ya samu kansa a ciki, har labarin ya yaɗu tamkar wutar daji. Wani tsohon shugaban abubuwan da suka shafi tsaro na kamfanin Facebook Alex Stamos yace zai taimaka masa - idan zai ba shi kashi 10 cikin 100 na kuɗin. Darajar kuɗin Bitcoin ta ƙaru sosai a watannin baya-bayan nan. Darajar kuɗn Bitcoin ɗaya ya kai dala 34,000, kwatankwacin naira miliyan 13.5. Sai dai kuɗin intanet ɗn ba shi da tabbas zai iya faɗuwa a kowane lokaci. Kuma ra'ayin masana ya bambanta kan ko darajarsa za ta ci gaba da hauhawa ko za ta faɗi. An bai wa Mr Thomas, wanda aka haifa a Jamus amma yake zaune a San Francisco, bitcoin 7,002 a matsayin ladan yin wani bidiyo da ya yi inda yake bayanin yadda kuɗin intanet ke aiki fiye da shekara 10 da suka gabata. A lokacin kuɗin kowane ɗaya bai wuce ƴan daloli ƙalilan ba. Sai ya adana su a wata manhaja ta ajiya ta intanet IronKey, a cikin ma'ajin bayanan komfuta wato hard drive. Sannan ya rubuta lambobin sirrin buɗewar a kan wata takarda wacce ta ɓata daga baya. A bisa ƙa'ida za a yi ta ƙoƙarin sanya lambobin sirrin ne sau 10 kawai, idan ba a dace ba daga haka sai a kasa buɗe ma'ajiyar kuɗin. Ga alama wannan tsaka mai wuya da ya samu kansa ciki ta sanyaya masa gwiwa da harkar kuɗin intanet ɗin. Ya shaida wa Jaridar New York Times cewa: ""Gaba ɗaya basirar cewa kai ne bankin kanka da kanka - kamar yadda nake kiran lamarin, kai ne kake yin takalman da kake sawa? ""Dalilin da ya sa muke da bankuna shi ne ba ma son mu dinga yin duk abubuwan da bankuna ke yi."" Mr Stamos, wanda a yanzu farfesa ne a cibiyar sa ido kan harkar intanet ta Stanford Internet Observatory, ya wallafa saƙon Tuwita ga Mr Thomas da ke cewa: ""Um, idan kuɗinka na bitcoin da suka kai yawan dala miliyan 220 suka kullu, ba za ka tsaya kana canki canka na gano lambobin sirrinka har sau 10 ba, sai ka miƙa wa ƙwararru lamarin ka sayi lambobin sirri na IronKeys 20 ka shafe wata shida don ƙoƙarin buɗe komai a nutse. ""Zan yi maka hakan idan za ka biya ni kashi 10 cikin 100 na kuɗin. ""Ka kira ni."" Mr Thomas ba shi ne zai zama na farko da ka iya zama miloniya a harkar Bitcoin da damarsu ta kulle ba. A yanzu haka akwai kusan dala biliyan 140 na kuɗin Bitcoin da suka shiga rububi ko aka rasa su ko aka kasa gano su saboda an manta lambobin sirrin buɗe su, a cewar kamfanin da ke tattara bayanan mu'amalar kuɗin intanet na Chainanalysis. Kuma kamfanonin da ke taimaka wa a gano kuɗaɗen intanet ɗn na samun buƙatun yin hakan a kowace rana. Maƙlar New York Times ta kuma bayar vda misalin wani ɗan kasuwa da ya rasa kusan bitcoin 800 a lokacin da wani abokin aikinsa ya goge duk abin da ke kan wata komfuta da ke ɗauke da lambobin sirrin ma'ajiyar kuɗinsa. Kuma a shekarar 2013 ma, wani mutumin yankin Wales a Ingila ya yashe tulin shara  a ƙoƙarinsa na neman ma'ajin bayanan komfuta, hard drive da ya jefar, wanda ke ƙunshe da bitocin 7,500. A lokacin darajarsu ta kai fam miliyan huɗu, a yanzu kuwa darajarsu za ta wuce dala miliyan 250."	https://www.bbc.com/hausa/labarai-55664116
sports	Man City za ta dauki Sergio Gomez daga Anderlecht	Manchester City na tattaunawa da Anderlecht ko za a sayar mata da mai tsaron bayan tawagar Sifaniya ta matasa 'yan kasa da shekara 21, Sergio Gomez. City na neman mai tsaron baya daga gefen hagu, bayan da Brighton ba ta sayar mata da Marc Cucurella, wanda Chelsea ta dauka a makon jiya kan fam miliyan 62.5. Watakila City ta fara amfani da Gomez, mai shekara 21 nan take, ko kuma Pep Guardiola ya bayar da aronsa ga Girona ta Sifaniya. Ya koyi tamaula a makarantar matasa ta Barcelona daga nan ya koma taka leda a Borussia Dortmund. Gomez ya yi wasannin aro kaka biyu a Huesca a 2019, daga Anderlecht ta dauke shi karkashin koci Vincent Kompany, tsohon kyaftin din Manchester City.	https://www.bbc.com/hausa/articles/cyep5xwjng9o
politics	Najeriya: 'Ba za mu amince da saka wa shugabannin majalisun Najeriya rigar-kariya ba'	"A ranar Talata ce majalisun tarayyar Najeriya za su fara kaɗa ƙuri'a a kan ƙudurorin yi wa tsarin mulkin ƙasar na 1999 garambawul. A farko farko watan Fabrairun 2022 ne majalisun biyu suka karɓi kunshin rahoton gyara-gyaren da ake son yi wa tsarin mulkin ƙasar. Sassa sittin da takwas ne ciki har da batun bai wa shugabannin majalisun tarayya da cif joji-jojin ƙasar rigar kariya daga fuskantar shari'ah. 'Yan majalisun dattijai da na wakilan Najeriyar za su kaɗa ƙuri'a kan shawarwarin gyaran kundin tsarin mulkin kasar. Dole ne sai an samu biyu bisa uku na mambobin majalisun biyu kan kowacce shawara cikin shawarwari sittin da takwas da aka gabatar kafin a samu amincewa zuwa mataki na gaba. Abubakar Yunus dan majalisar wakilai ne a Najeriya ya shaida wa BBC muhimmai daga cikin kudirorin kuma babban shi ne shigar da mata don a inganta yawansu wajen wakilci. Ya ce na biyu kuwa shi ne, ""A bai wa Abuja babban birnin tarayyar Najeriya gashin kai kamar na jiha"". Batun sanya wa shugabannin majalisun kasar rigar-kariya da fanshonsu su ne abubuwan da suka fi tayar da kura, al'amarin da yasa kungiyoyi masu fafutuka ke cewa ba za ta sabu ba, bindiga a ruwa. Kabiru Sa'idu Dakata, mamba ne na daya daga cikin hadakar kungiyoyin da ba su goyon bayan al'amarin, ya shaida wa BBC cewa, an dade ana ganin illar rigar kariya ga gwamnoni da mataimakansu da shugaban kasa da mataimakinsa. Ya ce, ""Kwatsam kuma sai muka ji cewa su ma shugabannin majalisu ana nema a rataya musu wannan rigar kariya, gaskiya muna ganin wannan wani yunkuri ne yin wasu dokoki da za su amfani wasu shafaffu da mai"". Kabiru Sa'idu Dakata, ya ce ""Ina mai tabbatar da cewa idan har aka bari wannan ya wuce, to su ma 'yan majalisun dokoki na jiha nan gaba za su ce za su yi wa shugabanninsu irin fansho na ɗebi da kanka. ""Don haka lokaci ne da 'yan kasa ya kamata su tashi gaba daya su ce ba su aminta da wannan tsari da ake so a yi ba"". A nata ɓangaren Barrista Sa'ida Sa'ad, wata 'yar fafutuka na ganin, ba gyara ake kokarin yi ba, face kokarin kara ɓata kundin tsarin mulkin kasar. Ta ce, ""Abin da ya sa na ce kara bata shi aka yi shi ne mu muna nan muna ta kokarin ganin cewa an cire wannan abu daga cikin kundin tsarin mulkinmu, ba a Najeriya ba kadai a ko ina duniya ana kokarin ganin yadda za a fisge wannan doka"". Sai dai 'yan majalisar na cewa koda kudirin ya tsallake a gaban majalisar kasar, da sauran rina a ƙaba. Akwai dai yiwuwar kungiyoyi fararen hula, su gudanar da zanga-zangar nuna rashin amincewa da kokarin sanyawa shugabannin majalisar kasar rigar-kariya a gaban zauren majalisar a Abuja."	https://www.bbc.com/hausa/labarai-60566140
health	Shin takunkumin kariya zai hana yaduwar kwayoyin cuta?	"Daya daga cikin hotunan da ake gani a lokacin da aka samu barkewar cuta shi ne mutane sanye da takunkumin kariya wato facemask a Turance. Yin amfani da takunkumin domin kare kai daga abu ne da mutane ke yi a kasashen duniya da dama, musamman a China - inda aka samu barkewar cutar coronavirus, inda anan ma mutane ke sanya takunkumin kariyar domin kare kai daga gurbatacciyar iska. Masana ilimin kwayoyin cuta na shakku game da tasirin takunkumin kariyar ga kamuwa da cututtukan da ke yaduwa ta iska. Amma akwai bayanai da ke nuna cewa sanya takunkumin kariyar zai iya taimakawa wajen rage yada cutar. An fara gabatar da takunkumin kariyar a asibitoci a karshen karni na 18, amma mutane ba su fara amfani da su ba har sai da aka samu barkewar murar Spanish flu a 1919 da ta hallaka mutum sama da miliyan 50. Dr David Carrington, na Jami'ar London ya shaida wa BBC cewa ""yawan sa takunkumin kariyar da jama'a ke yi ba hanya ba ce ta kariya daga kwayoyin cuta ko kwayoyin cuta da ke yaduwa ta iska, wanda ta haka ne ake yada kwayoyin cuta saboda sun kasance ba su da abin tace iska kuma idanu a waje."" Amma za su iya taimakawa wajen rage yiwuwar kamuwa da kwayar cuta ta hanyar atishawa ko tari tare da samar da kariya ga yaduwar cutar daga hannu zuwa baki. Wani bincike da aka yi a 2016 daga New South Wales ya ce mutane na taba fuskarsu kusan sau 23 cikin sa'a daya. Jonathan Ball, farfesan kwayoyin cuta a Jami'ar Nottingham ya ce ""a wani bincike da aka yi a asibiti, takunkumin kariyar da ake sa wa a fuska yana da kyau wajen kare kamuwa da kwayar cuta."" Na'urar kara numfashi da ke da matatar iska an tsara su ne domin kare cututtuka masu yaduwa ta iska. ""Sai dai idan ka duba irin binciken da aka yi kan irin tasirinsu ga jama'a, bayanan ba masu gamsarwa ba ne - akwai kalubale wajen ajiyar takunkumin kariyar na tsawon lokaci,"" in ji farfesa Ball. Dr Connor Bamford na cibiyar nazarin magunguna ta Wellcome-Wolfsonda ke Jami'ar Belfast, ya ce ""aiwatar da matakan tsafta"" shi ne abin da ya fi tasiri wajen kare kamuwa da kwayoyin cuta. ""Rufe baki a lokacin atishawa da wanke hannaye sannan kaucewa kai hannu baki kafin wanke su zai iya taimakawa wajen rage kamuwa da wata kwayar cuta ta numfashi,"" a cewarsa. Hukumar kula da ayyukan kiwon lafiya ta Birtaniya NHS ta ce hanyoyin kare kai daga kamuwa da kwayoyin cuta su ne: Dr Jake Dunning, shugaban kula da cututtuka masu yaduwa a sashen kula da lafiyar al'umma a Birtaniya ya ce ""duk da cewa akwai wasu da ke ganin sanya takunkumin kariyar na fuska yana da alfanu, babu wasu hujjoji kwarara cewa yana kare mutum daga kamuwa da kwayoyin cuta."" Ya ce dole sai an sa takunkumin kariyar yadda ya kamata tare da sauya shi akai-akai idan har ana son ya yi aiki yadda ya kamata. ""Bincike ya kuma nuna cewa amfani da wadannan shawarwari na raguwa idan aka sanya takunkumin kariyar na tsawon lokaci,"" a cewarsa. Dr Dunniny ya ce idan har mutane sun damu, ya kamata su mayar da hankali kan kula da tsaftar su da kuma wanke hannu."	https://www.bbc.com/hausa/labarai-51298845
health	Covid-19: Za a rufe Jihar Kano saboda dakile coronavirus	"Gwamnatin Kano da ke arewacin Najeriya ta ce daga ranar Juma'a za ta rufe iyakokinta da nufin hana shige da fice zuwa sauran jihohin kasar ta yadda za a dakile yiwuwar baza cutar coronavirus. Cikin sanarwar da babban sakataren yada labaran gwamnan jihar, Abba Anwar ya fitar, gwamnatin ta ce matakin zai fara aiki ne daga karfe 12 na daren Juma'a 27 ga watan Maris. Kawo yanzu dai ba a samu bullar cutar a jihar Kano ba, sai dai gwamnatin ta ce matakin riga-kafi ne kuma a cewarta ya shafi ""wadanda su ma suke son shiga Kano ta hanyar jirgin saman Malam Aminu Kano, don haka ko matafiyi ya sauka a filin jirgin na Kano, to ba zai samu shiga cikin kwaryar birnin ba."" Ta ce haka kuma matakin zai taimaka wajen takaita shigar baki 'yan kasuwa zuwa jihar Kano a yanzu, daidai lokacin da ake daukar matakan rage cunkoso don kare mutane daga annobar coronavirus. Gwamnan jihar Abdullahi Umar Ganduje ya bayyana cewa ""matakin na da tsauri amma ya zama wajibi domin hana yiwuwar baza annobar coronavirus."" kamar yadda sanarwar ta fada. Ta kara da cewa gwamnati za ta dauki dukkan matakan da suka dace wajen kare jihar daga cutar ta COVID-19. ""Ya kamata mutane su bai wa jami'an lafiya hadin kai da sauran masu ruwa da tsaki domin kare jihar Kano da kasar baki daya,"" A cewar gwamnan akwai bukatar mutane su bi shawarwarin ma'aikatan lafiya na yin nesa-nesa da juna da kuma bukatar zama a gida domin kare kai daga cutar. Ya kara da cewa yawaita wanke hannu da sabulu ko da ruwa ko kuma da man tsaftace hannu na daga cikin hanyoyin kare kai daga annobar cutar inda ya jaddada cewa ""abin da jami'an lafiye suke yi don ci gaban kowa ne da kuma inganta lafiyar al'umma."" Kazalika gwamnatin ta bukaci ma'aikata da sauran al'umma su kauracewa kasuwanni idan ba ya zama dole ba sai dai gwamnatin ba ta fayyace ko matakin rufe iyakokinin ya shafi har da shiga ko fitar da kayan abinci da magunguna ba. Gwamnatin ta kuma ce jami'an tsaro za su tallafa wajen tabbatar da ganin mutane sun bi umarnin na hana shiga ko fita daga jihar sannan kuma za ta ci gaba da sa ido kan lamarin tare da sanar da mutane halin da ake ciki a kai a kai."	https://www.bbc.com/hausa/52044472
business	EndSars: Yadda zanga-zangar EndSars za ta shafi tattalin arzikin ƙasashen Afirka	Wata babbar illa da zanga-zangar nuna adawa da zaluncin 'yan sanda da ta rikiɗe ta zama tarzoma a Najeriya, ita ce yadda take shafar wasu ƙasashen Afirka. Najeriya dai ita ce kan gaba ta fuskar girman tattalin arziki a nahiyar don haka akwai gagarumar fargaba kan tasirin da zanga-zangar za ta yi ga tattalin arzikin ƙasashe da dama. Yanayin da tattalin arzikin Najeriyar ya shiga sakamakon zanga-zangar, ya shafi wasu daga cikin kasashen Afirka, daya daga cikin wadannan kasashe ita ce kasar Ghana. A cewar Majalisar Dinkin Duniya, Ghana na shiga da kaya Najeriya wanda aka kiyasta cewa zai kai dala miliyan dari a duk shekara. Yawan al'ummar da Najeriya ke dashi da kuma arzikin danyen man fetur, na daga cikin dalilin da yasa take d amuhimmanci wajen tafiyar da harkoki a yammacin Afirka. Najeriya dai na bawa kasashen kamar Ghana iskar gas don samar da wutar lantarki, sannan mafi yawancin 'yan kasuwar kasar na samun kayayyaki daga Ghanan. Wani masani kan harkokin kasashen duniya ya ce wannan zanga-zangar zata shafi bangarori da dama musamman ta fuskar tattalin arziki zai shafi cinikayya, Haka harkokin ua da kulluma ma zasu tsaya saboda otel da bankuna za su tsaya cak, haka shima bangaren kasuwar hannayen jari zai tabo kadan inji masanin harkokin kasashen duniyar. Ya ce hatta bangaren tsaro ma zai tabo, domin idan har aka samu rikici a Najeriyar, to ko shakka ba bu mutane da dama zasu tsere daga kasar. Najeriya dai ita ce kashin bayan Afirka a saboda haka zaman lafiya ke da muhimmanci bama ga kasar kadai ba, har ma na nahiyar.	https://www.bbc.com/hausa/labarai-54654705
technology	Iyaye na son a haramta wa yara zuwa makaranta da waya	"Kashi 49 cikin dari na iyaye a Birtaniya na ganin cewa ya kamata makarantu su haramtawa yara zuwa makaranta da waya, a cewar wani bincike da shafin intanet na uSwitch ya yi. Binciken, wanda ya kunshi sama da mutane 1000, ya nuna cewa matskaiciyar darajar wayoyin da ko wane yaro ke kai wa makaranta ya kai Fam 301. A bara ne sakataren al'adu na wannan lokacin Matt Hancock ya ce makarantun da suka haramta wa yara kai waya sun birge shi. Sai dai wasu na ganin hana yara kai waya makaranta zai toshe masu damar koyon sanin-ya-kamata. Binciken, wanda Opinium ya gudanar a madadin uSwitch, ya bayyana cewa matskaiciyar darajar wayoyin da yara ke kai wa makaranta na karuwa. An yi hasashen cewa a shekarar 2019, darajar duka wayoyin da ake kai wa makaranta a fadin Burtaniya zai kai Fam biliyan 2.3. Haka kuma, kashi 43 cikin dari na yara na da sabuwar samfurin waya, wadda kuma iyayensu ba su da irinta, kuma gaba daya abin da manya ke kashewa kan kudin wayar da 'ya'yansu suka tara ya kai Fam biliyan 13. ""Yawan wayoyin da yara ke kai wa makaranta ya wuce misali."" in ji Ernest Doku, wani masani kan harkar wayoyi a uSwitch. Ba abin mamaki ba ne idan iyaye suka nuna damuwarsu kan cewa waya za ta dauke hankalin yara a makaranta, amma Mista Doku ya ce haramta wayoyin ba ita ce mafita ba. Ya ce ""Iyaye da yawa na son su san inda 'ya'yansu suke idan wani bala'i ya afku, ko kuma idan ba su dawo gida a lokacin da suka saba ba ta hanyar kiransu ko amfani da manhaja."" A shekarar 2018, shugaban Eton ya ce bai kamata makarantu da iyaye su ji tsoron kwace wayoyi daga hannun yara ba. Ba kowa ne ya amince da wannan tsarin ba. Wasu na ganin cewa lokaci ya zo da akwai waya a ko ina, don haka bai kamata a ware yara a hana su damar amfani da ita ba. ""Idan amfanin makaranta da ilimi shi ne don mu iya zaman duniya, koyon amfani da waya na da matukar muhimmanci kenan,"" in ji Pail Howard-Jones, wani farfesa a Jami'ar Bristol. ""Ya kamata yara su san ya-kamata. Idan aka kwace masu wayoyinsu attafari, lallai an toshe masu damar sanin ya-kamata,"" a cewarsa."	https://www.bbc.com/hausa/labarai-49525759
entertainment	Daga Bakin Mai Ita tare da Yahanasu Sani	Shirin Daga Bakin Mai Ita na wannan makon ya tattauna da Yahanasu Sani, daɗaɗɗiyar 'yar fim din Hausa. A﻿ wannan kashi na 119, Yahanasu ta ba da tarihin rayuwarta da kuma gwagwarmayar da ta shafe shekaru tana yi a sana'ar fim ɗin Hausa, wadda ake kira da Kannywood.	https://www.bbc.com/hausa/articles/c2lv1njxz17o
politics	Ba zan goyi bayan Buhari idan zai yi ta-zarce —Shekarau	"Latsa hoton da ke sama domin sauraron jawabin Ibrahim Shekarau Tsohon gwamnan Kano, Ibrahim Shekarau, ya ce ba zai goyi bayan shugaban Najeriya Muhammadu Buhari ba idan ya nemi karin wa'adi karo a uku. Shugaba Buhari dai ya sha musanta zargin da wasu 'yan kasar, musamman 'yan jam'iyyar hamayya ta PDP, ke yi cewa yana so a yi wa kundin tsarin mulkin kasar kwaskwarima domin ya ci gaba da mulki kar na uku. Sai dai a tattaunawarsa da BBC kan kudurin da majalisar dattawan kasar ta amince da shi na bukatar gyaa ga kundin tsarin mulkin kasar, Sanaa Shekarau ya ce ba ya tsammanin Shugaba Buhari zai nemi yin ta-zarce saboda kaunarsa ga mulkin dimokradiyya. ""Ni dai a iya sanina ban san asalin wannan magana [yunkurin ta-zarcen Buhari] ba; idan ma akwai ta ni ban ji ta ba, ba a yi da ni ba...ko da irin wannan batu zai zo ina daga cikin sahun gaba da za su ce basu yarda ba."""	https://www.bbc.com/hausa/labarai-51412439
entertainment	Mutumin da ya haddace karin magana da salon magana da ke cikin ƙamus din Turanci na Oxford	Latsa hoton da ke sama domin kallon bidiyon: Shafiu Adamu ya shaida wa BBC cewa daga 1996 zuwa yanzu ya haddace karin magana da salon magana na turanci guda dubu goma. Ya kara da cewa yanzu haka yana da Kamus na Larabci inda yake kokarin haddace su. Shafiu Adamu ya ce babban burinsa shi ne a saka shi a kundin Guiness World Book.	https://www.bbc.com/hausa/media-59917382
entertainment	Ƙayatattun hotunan Afrika: Daga 14 ga watan Janairu zuwa 20 ga wata	Wasu daga cikin zaɓaɓɓun hotunan Afrika da ƴan Afrika daga nahiyar da wasu ƙasashen: Duka waɗannan hotunan suna da haƙƙin mallaka	https://www.bbc.com/hausa/labarai-60080388
entertainment	Waka ta 10 a 2019 'Tsaya'	Waka ta 10 a 2019 'Tsaya'	https://www.bbc.com/hausa/labarai-50906277
health	Lafiya Zinariya: Nau'ukan minshari da matsalolinsa	Danna hoton da ke sama don kallon bidiyon: Likitoci a fannin bacci sun bayyana cewa akwai nau'in munshari fiye da guda daya, saboda dalilan da ke janyo shi sun sha bamban. Inda suka bayyana cewa akwai munsharin da kiba ke janyo wa da wanda ya shafi halittar dan adam , sannan akwai na dadin bacci. Dumbin mutane ne ke fama da matsalar munshari a lokacin da suke bacci, matsalar da ke hana ma'auratansu samun bacci mai inganci. A cewar likitoci rashin samun isasshen bacci ko katsewa da kasa komawa bacci bayan an farka da matukar gajiya bayan mutum ya kwashe sa'oi yana baccin dare, na daga cikin alamun cewa mutum yana fuskantar cutar rashin bacci. Cibiyar kiwon lafiya da ke jihar Ohio na Amurka, Cleveland clinic, ta wallafa a shafinta na intanet cewa, mata sun fi maza fuskantar matsalar rashin bacci. Haka zalika masu ciki da matan da suke samun sauyin wasu sinadarai a jikinsu, gabannin fara jinin al'ada suna cikin rukunin mutanen da ke iya fuskantar matsalar rashin bacci. Matan da suka daina ganin jinin al'ada, suma akwai yiwuwar su fuskanci matsalar. Cibiyar ta kara da cewa matsalar rashin bacci ta fi yawa a tsakanin mutanen da suka haura shekara 60 a duniya, saboda sauye-sauyen da suke samu a jikinsu da kuma tsufa.	https://www.bbc.com/hausa/shirye-shirye-na-musamman-61612756
business	Waiwaye: Matsayar CBN kan sauyin kudi da wa'adin DSS kan NNPC da IPMAN	Ga wasu muhimman abubuwan da suka faru a wannan makon a Najeriya daga ranar Lahadi 4 ga watan Disamba zuwa Asabar 10 ga wata INEC ta sanar da ranakun karɓar katin zaɓeHukumar Zabe Mai Zaman Kanta a Najeriya ta sanar da ranakun da za ta rabar da katinan zaɓe a faɗin ƙasar. A wata sanarwa da hukumar ta wallafa shafinta na Tuwita ta ce ta saka ranar Litinin 12 ga watan Disamba zuwa Lahadi 22 ga watan Janairun 2023 a matsayin ranakun da za ta rabar da katinan zaɓen a ofisoshinta da ke faɗin ƙananan hukumomin ƙasar 774. Tuni dai hukumar ta sanar da ranar 25 ga watan Fabrairun 2023 a matsayin ranar da za ta gudanar da zaɓen shugaban ƙasar tare da na 'yan majalisun dokoki. Yayin da za a gudanar da zaɓen gwamnoni da na 'yan majalisun jihohi ranar 11 ga watan Maris ɗin 2023. Gwamnonin jihohin Najeriya 36 sun ce sun yi mamakin yadda ƙaramin Ministan Kasafin Kuɗi da Tsare-Tsare na ƙasar, Clem Agba ya zarge su da jefa Najeriya cikin talauci. A watan Nuwamba ne Hukumar ƙididdiga ta Najeriya ta ce mutum miliyan 130 ne a ƙasar ke fama da talauci, kusan kashi 63 cikin 100 na a'umar ƙasar. To sai dai a wata sanarwa da ƙungiyar gwamnonin ƙasar suka fitar mai ɗauke da sa hannun daraktan yaɗa labaran ƙungiyar Abdulrazaque Bello-Barkindo, ta bayyana kalaman ministan da cewa abu ne da bai kamata ba, kuma babu kanshin gaskiya a cikin kalaman ministan. Gwamnonin sun ce iƙirarin - da ministan ya yi cewa gwamnonin sun yi watsi da al'ummar karkara - ba shi da tushe balle makama. A cikin makon da ya gabata ne dai ƙaramin ministan Kasafin Kuɗi da Tsare-Tsare Clem Agba a wani taro da ya yi da manema labarai bayan taron majalisar zartarwa ya ɗora alhakin katutun talaucin da ke damun ƙasar kan gwamnonin jihohi.  Babban bankin Najeriya, ya ce babu fashi kan sabon tsarinsa na takaitawa ɗaidaikun mutane cire kudi daga bankuna bayan kiraye-kiraye daga ko'ina a Najeriya cewar ya sake duba batun. Gwamnan babban bankin, Godwin Emefiele ne ya bayyanawa manema labarai hakan a jiya Alhamis bayan ganawa da shugaba Muhammadu Buhari. Ya ce batun da bankin zai sake dubawa shine adadin kudin da za a iya cirewa ba wai ya canja tsarin ba, inda ya ce sabon tsarin na nan daram. Gwamnan babban bankin na magana ne bayan da majalisar wakilai ta nemi da a soke tsarin da kuma gayyatarsa zuwa gabanta domin ya yi mata bayani. “Ina sane da batun jin karin bayani da 'yan majalisa suka nema. Amma ina ganin abu mafi muhimmanci shi ne cewa tsarin ya faro ne tun a shekara ta 2012,'' in ji Emefiele. Yan bindiga sun kai hari gidan shugaban kwamitin yaƙin neman zaben shugaban kasa na jam'iyyar PDP, Lee Maeba a jihar Ribas. Sun lalata motoci sama da biyar a gidan, a harin da suka kai jiya Alhamis da safe. Shugaban kwamitin yakin neman zaben shugaban kasa na jam'iyyar ta PDP a Ribas, ya tabbatar wa gidan talabijin na Channels faruwar lamarin, inda ya ce wani mutumi ne ya kira sa tare da fada masa cewa ya yi taka tsan-tsan kan yunkurin kawo harin. Ya ce an kawo harin ne jim kadan bayan fitar sa zuwa gidan surukansa, inda suka yi ta harbe-harbe a kofar gidan tare da daure maigadin gidan. An ruwaito raunata mutum akalla uku yayin harin.  Hukumar tsaro ta farin kaya DSS ta bai wa kamfanin man NNPC da kungiyar dalilan man fetur ta IPMAN wa'adin sa'o'i 48 su tabbatar da wadatuwar fetur a fadin kasar. Kakakin DSS, Peter Afunanya, ne ya fitar da sanarwar a Abuja bayan ganawar sirri da masu ruwa da tsaki a harkokin fetur. Sanarwar ta ce NNPC ta tabbatar da cewa tana da wadataccen fetur jibge da zai wadatar da 'yan kasar har bayan bukukuwa karshen shekara. Ya ce an baza jami'an DSS a kowanne kusurwa na kasar domin hukunta duk maso boye mai ko yiwa harkar samar da mai zagon-kasa.  Majalisar wakilan Najeriya ta soki sabon tsarin Babban Bankin Najeriya wato CBN, na taikata kudin da za a iya cirewa a banki a rana. Bisa wannan dalili, majalisar ta gayyaci gwamnan bankin, Godwin Emefiele, ya zo ya mata karin haske da amsa tambayoyi. A ranar Alhamis din nan ne ya je gaban majalisar kuma ya shaida cewa wannan tsari ba zai yiwu a janye ba, dole a aiwatar kamar yada aka tsara. Wanan sabon tsari na CBN dai ya haifar da ce-ce-ku-ce a Najeriya musamman tsakanin 'yan kasuwa da sauran al'umma da ke ganin za a kware su.	https://www.bbc.com/hausa/articles/c72qvvlq15po
health	Cututtukan da idan aka kamu da su ba za a warke ba har abada	"Akwai wasu cutuka da a rayuwar dan adam idan ya kamu da su ba a taɓa warkewa har abada kamar yadda masana harkar lafiya suka ce. Da yawa daga cikin cututtukan babu ruwansu da bambancin shekaru, wasu kuma suna da alaƙa kai-tsaye da shekarun. A wasu lokutan wasu cututtukan ana haifar yara da su, amma akwai waɗanda ake gada daga wajen iyaye ko kakanni kuma ba a warkewa. Bari mu tattauna kan wasu daga cikin irin waɗannan cututtuka masu matukar haɗari ga rayuwar ɗan adam: Ita ƙoda tana da tsarin ɓangare biyu. Ko wacce girmanta ya kai dunƙulen hannu. Aikinta shi ne tace sauran ruwan jiki mara amfani da kuma dattin jini sai ya zama fitsari. Wannan ciwo na nufin ƙodar mutum ta daina aikin tace jini kamar yadda ya kamata. Masu ciwon suga da masu fama da hawan jini sun fi kowa haɗarin kamuwa da wannan cuta. Ana iya maganin wannan matsala ne kawai ta hanyar dashen wata ƙodar, ko kuma a rika yin wankin ƙoda lokaci zuwa lokaci. Kana cikin haɗarin kamuwa da cutar ƙoda idan kana da waɗannan cututtukan: A kan samu sauƙi idan aka ɗauki wadannan shawarwari: Hukumar Lafiya ta Duniya ta ce cutar asma na kama kowanne irin nau'i na mutane amma ta fi kama mutum tun daga yarinta. Cuta ce da ba ta bari a yi numfashi yadda ya kamata, kuma garin ƙoƙarin numfashin ƙirjin mai ita na toshewa sai ya riƙa numfashi tare da wata ƙara kamar fito. Amma wuyarta da ake sha, ta danganta ga maras lafiyar, wani tana damunsa duk bayan sa'a ɗai-ɗai, wani kuma kwanaki, wani kuma yakan ɗauki dogon lokaci ba ta tashi ba. Yanayin ya ta'allaƙa da hanyoyin wucewar numfashin da suke da alaƙa da huhu, kuma hakan yakan shafar jijiyoyin da iska ke bi, don hakan sai su riƙa fusata cikin gaggawa. Wani bincike da aka gudanar ya gano cewa mafi yawan masu fama da cutar Asma ba sa amfani da na'urar daƙile cutar yadda ya kamata a lokacin gaggawa. Binciken wanda wata cibiya mai suna UK Asthma ta gudanar, ya nuna cewa ba a koyawa masu fama da cutar ta daukewar numfashi yadda ake amfani da na'urar. A kuma cewar wata cibiya mai suna Allergy UK, masu cutar sukan shiga rudani idan sun tashi amfani da ita. Hawan jini cuta ce da ake kamuwa da ita ta dalilin toshewar wasu jijiyoyin jini da suke kai wa ƙwaƙwalwa saƙo, kuma da zarar sun gaza ayyukansu to matsala ta faru. Hukumar Lafiya ta Duniya WHO, cikin wani rahotonta, ta ce akwai kimanin mutum biliyan 1.13 da ke fama da wannan cuta a duniya, kuma kashi biyu cikin uku masu matsakaicin samu ne. Wani bincike da WHO ta yi a 2015 ya nuna cewa namiji 1 cikin 4 na fama da wannan cuta, yayin da 1 cikin 5 a mata ke fama da hawan jini. Hawan jini cuta ce mai wahalar sha'ani wadda ba a warkewa daga gare ta da zarar an kamu da ita. A Najeriya, wani bincike da aka yi ya ce sama da mutum miliyan 100 ne ke fama da wannan cuta, kuma maimakon raguwa kullum ƙaruwa adadin yake saboda tsarin yadda mutane ke rayuwa, da kuma irin abin da mutane ke ci ko sha, in ji shugaban asibitin koyarwa na Legas Farfesa Adewale Oke. Saboda rashin zuwa asibiti da yawan mutane na fama da wannan rashin lafiya amma ba ma su san suna da ita ba. Ciwon Suga Da yawa a yankin kasashen nahiyar Afrika ana ganin sukari wanda a Ingilishi ake kira (White Sugar) na da alaƙa da ciwon suga (Diabetes). Masana na cewa wannan ciwo ne da aka fi gado a mafi yawan lokaci - duk da yake a wasu lokutan kuma ko mutum bai yi gado ba, yana iya kamuwa da shi. Dakta Salihu Ibrahim Kwaifa wani kwararran likita ne da ke Abuja, ya bayyana wannan cuta a matsayin gazawar wani sinadari da ake kira (Insulin) ko kuma rashin sinadarin baki daya a jiki, wanda aikinsa shi ne tunkuɗa sugan da ke cikin jinin mutum zuwa in da ya kamata ya je. 1. Akwai nau'in farko da ake kira Type 1- wanda mutanen da ba su gaji ciwon ba daga zuri'arsu ke fama da shi. An fi samunsa a jikin kananan yara ko kuma daga kan 'yan shekara 20 zuwa kasa. Masu wannan nau'in su ne mafi karanci a duniya, ""domin yawansu bai wuce miliyan daya da digo biyu ba a duniya baki daya,"" in ji Dakta Salihu Kwaifa. Masu wannan nau'in su ba su da sinadarin Insulin duka a jikinsu, kuma za a ga alamun suna dauke da ciwon saboda suna zuwa da rama da yawan fitsari da yawan jin ƙishirwa da kuma yawan shan ruwan, kamar yadda likitan ya zayyana. 2. Akwai nau'in Type 2 - wannan nau'in ya fi yawa tsakanin mutane, ya fi addabar mutanen da ke tsakanin shekara 20 zuwa 79. Masana na cewa akwai a ƙalla masu fama da cutar a duniya fiye da mutum miliyan 560. Wannan wani ciwo ne da ke addabar ƙashi, ana kamuwa da wannan cuta ne ta hanyoyi daban-daban. Wani lokaci ana kamuwa da wannan ciwo idan aka ji rauni sai ƙwayoyin cuta irin na (bacteria) suka shiga, wajen sai ya janyo ruwa a cikin gaɓar da aka ji ciwon, a wasu lokutan kuma mutum na jin rauni ne tun lokacin ƙuruciya sai girma ya zo sai ciwon ya dawo. Wannan ciwo na da nau'uka, akwai wanda ake warkewa da wuri wanda ake kira (Acute Arthritis) ba ya wuce wata ɗaya zuwa biyu ake samun sauƙi. Akwai na (Chronic Arthritis) wannan kan ɗauki lokaci daga wata shida zuwa sama kan a fara samun sauƙi. Ciwo ƙashi dai ba shi da wani tsayayyan magani da za a sha a warke, sai dai maganin da ke kashe zafin raɗaɗin da ake ji. In ku gaɓar ta cinye da yawa to sai dai a yi dashi, kamar yadda ake dashin gwiwa ko cinya, a sanya ƙarfe a cikin jikin. Amma kafin nan a kan iya yi wa gaɓɓan gashi, domin samun sauƙi amma ba warkewa ba. Shekaru: Wannan cuta kan iya kama kowa, amma ta fi saurin bayyana da kuma yin illa ga manya da suka kai shekara 60. Jinsi: Kashi biyu cikin uku na sabbin masu kamuwa da wannan cuta mata ne, don haka sun fi maza haɗarin kamuwa. Gado: Mutanen da ake haihuwa da wasu matsaloli irin na rashin lafiya na cikin haɗarin kamuwa da wannan cuta. Shaye-shaye: Bincike ya nuna masu shan sigari na cikin haɗarin kamuwa da wannan cuta, in kuma suna da ita to sai ta ƙara munana. Rashin haihuwa: Matan da ba sa haihuwa sun fi haɗarin kamuwa sama da masu haihuwa. Ƙiba: Ƙiba ita kanta na tattare da wasu matsaloli na rashin lafiya ciki kuwa har da haɗarin kamuwa da cutar ciwon ƙashi. Akwai abu guda da ke ragewa mata haɗarin kamuwa da wannan cuta - Shayarwa: shayarwa na rage wa mata haɗarin kamuwa."	https://www.bbc.com/hausa/rahotanni-55004473
business	Biden ya sassauta takunkuman da Trump ya kakaba wa Cuba	Gwamnatin Biden ta Amurka ta sanar da sassauta takunkumai kan Cuba da kara bude wasu ofisoshin jakadanci a tsibirin. Wannan na nufin dubban 'yan Cuba a yanzu na iya neman bisar yin tozali da 'yan uwa ko iyalai, sannan za a kara yawan jirage da za su ke jigilar fasinjoji tsakanin Amurka da Cuba. Za kuma a soke tsarin kayyade kudaden kashewa, ko da yake ma'aikatar cikin gida a Amurka ta ce za ta duba hanyoyi tabbatar da cewa kudaden basu da alaka da gwamnatin Cuba kai-tsaye. Tun lokacin da shugaba Biden ya kama mulki, ana iya cewa babu wani banbamci da aka gani a tsare-tsarensa kan Cuba da mutum da ya gada, Shugaba Trump. Sai dai a yanzu, ma'aikatar cikin gida ta sanar da cewa za ta sassauta wasu daga cikin manyan takunkumai da gwamnatin tsohon shugaba Trump ta kakabawa Cuba. Musamman batun kara yawan ofishin jakadanci a Havana, domin bai wa mutane damar samun bisa ko takardun izinin saduwa ko tozali da 'yan uwansu. Sannan za a janye takunkumin da ke kayyade kudin da za a iya kashewa wato dala dubu daya a cikin wata uku, sannan ana iya zuwa karatu ko ziyara domin samun ilimi. Akwai kuma bada damar dawo da hada-hadar jiragen fasinjoji da wanda mutum ke iya shata shi kadai har zuwa gaba da Havana. Sannan gwamnatin Biden ta alkawarta taimakawa masu sana'o'i a Cuba da wani tsari kasuwancin Intanet da Fasahar asusun ajiyar bayanai ta Cloud. Wannan labari ya daɗaɗawa dubban 'yan Cuba wadanda ke cikin matsuwa domin ganin 'yan uwansu a Florida da wasu sassan birane a Amurka. Tsibirin ya fusankanci wani mumunan yanayi da kwarara ko hijirar mutane irinsa mafi girma tun soma yakin cacar-baka, 'yan kasar da dama na balaguro zuwa Nicaragua, sannan su shiga tsakiyar Amurka don isa iyakar Amurka ta Mexico. Bayan shekara ta 2016, gwamnatin Trump a wancan lokacin ta bijiro da  sabbin takunkuman karayar tattalin arziki kan tsibirin da masu ra'ayin kwamunisanci ke mulki, bayan tsohon shugaban Obama ya sassauta musu irin wadannan takunkumai a baya. Matsalolin annobar korona da suma suka yi tasiri ga tattalin arziki da kuma rashin tsari ko almubazaranci da kudaden al'umma, tattalin arzikin Cuba ya shiga tsaka mai wuya irinsa mafi muni a shekaru. Wadannan sauye-sauye kusan somin tabi ne a kokarin da fadar White House ta Amurka a yanzu ke yi wajen daidaita alaka da Cuba a wannan lokaci.	https://www.bbc.com/hausa/labarai-61474526
sports	2022 World Cup: Kasashen Afrika za su  tsallaka  wasan kusa da na karshe a Qatar	"D﻿aya daga cikin kasashen Afrika a wannan karon za ta je wasan kusa da daf da na karshe, matukar kasashen za su baiwa masu horaswar da suka fito daga nahiyar damar jan ragamar su, in ji Pitso Mosimane. A﻿ karon farko tun lokacin da aka fara gasar cin kofin duniya a 1930, duka kasashen Afrika za su halarci gasar cin kofin duniya da za a yi a Qatar da masu horarwa na cikin gida. B﻿aiwa Walid Regragui ragamar kasar Morocco a watan jiya, don maye gurbin Vahid Halilhodzic na nufin duka kasashe biyar din da za su gasar, za su kasance karkshin koyarwar kociyoyin gida ne. T﻿sohon kocin Wydad Casablanca Jalel Kadri da tsohon kocin Otto Addo ta Ghana da Aliou Cisse (Senegal) sai kuma Rigobert Song (Cameroon) suna ta kara shirye-shiryen tun karar World Cup ta hanyar buga wasannin sada zumunta. ""﻿Yarda da kocin gida ba karamin abu ba ne, hakan na nuna girma da kuma ci gaban da ake samu a fannin kwallon kafar Afrika, dole hakan kuma ya dore,"" Mosimane ya shaida wa BBC Sports. ""﻿Ba wai ina nuna kar a rika daukar na waje ba ne, aa ni godiya nake wa hukumar kwallon kafar nahiyarmu da suka dauki wannan mataki. ""﻿Da yawan mutane na tambaya me yasanya kasashen Afrika ba sa tsallake zagayen 'yan takwas a gasar cin kofin duniya, na yi imanin wannan ne lokacin an dauki kuma hanya. ""﻿A wannan karon dole ne sai kasashen Afrika sun tsallake wannan katanga, kuma dole mu bai wa kociyoyinmu duk wata dama domin suna da kyakkyawar fahimtar yadda muke gudanar da lamuranmu."""	https://www.bbc.com/hausa/articles/cw5dwg0ep1xo
business	Abubuwa 10 da ke jawo talauci a arewacin Najeriya – Masana	"Wani rahoto da Bankin Duniya ya fitar ya nuna yadda talauci ya karu a Najeriya, inda ya ce kashi 87 na matalauta a kasar suna zaune ne a arewacin kasar. Rahoton ya ce talauci a yankin kudu maso kudancin kasar ya yi gagarumar raguwa tsakanin 2011 da 2016. Kazalika kusan rabin matalautan suna yankin arewa maso gabas (jihohin Borno, Yobe, Adamawa, Gombe, Taraba, Bauchi). To ko wadanne dalilai ne suke janyo karuwar talauci a yankin na Arewa? Farfesa Garba Ibrahim Sheka da Injiniya Yabagi Sani da Malam Ibrahim Disina sun bayyana dalilai 10 da ke kara yawan talauci a arewacin Najeriya. Masanin tattalin arziki kan harkar makamashi, Injiniya Yabagi Sani, ya ce bambancin tattalin arziki tsakanin arewaci da kudancin Najeriya ya fara ne tun daga yanayin tunaninsu a matsayinsu na al'umma. ""Mutanen arewa suna da yawan alakanta komai da kaddara da kuma Allah maimakon karfin ikonsu."" ""Yan kudu ba su yarda da haka ba. Suna ganin kamar iyawarsu ce take ba su ci gaba. Yana da illarsa amma kuma in ka duba yana da nasa amfanin a fannin tattalin arziki,"" in ji shi. Farfesa Ibrahim Sheka na jami'ar bayero ta Kano ya ce a garuruwan Bama da Gwoza na jihar Borno akwai wata dawa da suke shukawa da rani amma saboda Boko Haram yanzu babu hali. ""A da idan muka wuce abin sha'awa za ka ga dawa koriya shar iya ganinka, amma yanzu babu ko daya, manoman ma su ne a sansanin 'yan gudun hijirar Boko Haram. ""Mutumnin da zai noma abinci ya sayar amma yanzu sai dai a ba shi abinci a hannu ai kuwa ka ga fatara ta karu,"" in ji Farfesan. Malam Ibrahim Disina yana ganin cewa yin bara da roko suna cikin abubuwan da ke kara wa al'umma talauci. Malam Disina ya ce Annabi Muhammad SAW ya ce ""duk wanda ya bude kofar roko Allah zai bude masa kofar talauci."" 4. Yawan haihuwa Yawan al'ummar jihohin arewa ya fi na kudu da bambanci mai yawa, kuma hakan a cewar Garba Ibrahim Sheka, ""bai amfani arewa ba saboda ba sa samarwa ko kera abubuwa"". Ya ce: ""A arewa ne muke auren mata hudu, mu haifi 'ya'ya 20 da 'yan kai. A kudu da wahala ka samu gida mai sama da yara biyar. ""Na san wani mutum, matansa hudu kuma kowacce gidanta daban na haya amma karamin ma'aikacin gwamnatin jiha ne."" 5. Karancin ilimi Farfesa Sheka ya ci gaba da cewa yanzu samun aikin gwamnati sai da ilimi, ita kuma harkar ilimi an bar arewa a baya, a kudu kuwa kusan gidan kowa akwai shi. ""Za ka ga ko da mutum yana da aikin yi, akan ba shi horo da karin karatu domin a kara yawan abin da yake samarwa da inganta aikin."" Ya kara da cewa gwamnatoci sun bar ilimin ya tabarbare, sai ayyukan da za a gani kawai suke yi. Game da wancan mutumin mai mata hudu, Farfesa ya ce: ""Ta yaya zai ba 'ya'yansa ilimi da tarbiyya da sauransu?"" 6. Dogaro kan wani mutum ""Wannan abu yana da alaka da yanayin zamantakewar 'yan arewa domin kuwa a arewa ne za ka ga iyali guda sun dogara kan mutum daya mai arziki,"" in ji Injiya Yabagi Sani. Ya kara da cewa mutane a arewa kan ta'allaka rayuwarsu kan wani da kuma taimakon juna, yayin da a kudu kusan kowa ta kansa yake yi. Yabagi Sani ya ce duk da cewa taimakon juna abu ne mai kyau amma kuma yana taka rawa a arewa wurin sanyaya gwiwar wasu domin su nemi na kansu. 7. Rashin tallafa wa mata ""Ka san 'yan arewa ba su fiya son barin mata ba su shiga wasu harkokin na taimaka wa gida ballantana ma su mallaki sana'ar kansu,"" a cewar Yabagi Sani. Ya kara da cewa sai da yanzu  ilimi yake kara yawa ake samun matan suna yin karatu, shi ma kuma ba duka ne suke bari matan su yi aikin gwamnati ba. ""Mace ta yi digiri da komai da komai amma sai a ce ta zauna a gida."" Sannan akwai wata al'ada a arewacin Najeriya da ma wasu sassa yadda 'yan kasuwa ke boye haja ko amfanin gona da nufin sayar da su a wani loakci na daban ko da kuwa ana bukatarsu a lokacin. Malam Ibrahim Disina ya bayyana hakan a matsayin dalilan da ke kawo talauci a kasa. Injiniya Yabagi Sani da Malam Ibrahim Disina sun bayyana satar kudin gwamnati a matsayin hanyar kara yawan talauci a yankin arewa. Yabagi ya ce ""abin takaicin shi ne yadda 'yan siyasa ke sace kudin al'umma kuma su bai wa iyalansu, maimakon a taimaki al'umma baki daya"". ""Yanzu za ka ga ana ta gudanar da shirin horas da matasa kan sana'o'i daban daban kuma a ba su jari, amma sai ka ga sun sayar da kayan sana'ar da aka ba su,"" a cewar Farfesa Garba Sheka. Farfesan ya ce ya taba jagorantar wani shirin gwammnati na horar da matasan, inda aka koya masu sana'o'i ciki har da dinki, amma sai ga shi dan kwangilar da ya sayar wa gwamnati kekunan dinkin yana bin matasan yana saye kekunan daga hannun matasan. ""Sannan kuma kudin da ake bai wa matasan a matsayin jari bai taka kara ya karya ba, wani lokacin kudin ko shago ba za su isa a kama ba."" in ji shi."	https://www.bbc.com/hausa/labarai-51465664
business	Abin da 'yan Najeriya ke cewa kan  matakin CBN na taƙaita yawan kuɗin da za a iya cirewa kullum	"'Yan Najeriya na ci gaba da bayyana ra'ayoyinsu game da sabon matakin da babban bankin ƙasar CBN ya ɗauka na taƙaita yawan kuɗin da za a iya cirewa daga asusun ajiyarsu na banki. A ranar Talata ne dai babban bankin Najeriya CBN ya fitar da sababbin dokoki na hada-hadar kuɗaɗe a bankunan ƙasar. A cikin sabbin dokokin, CBN ya ce daga ranar tara ga watan gobe yawan kuɗin da mutum ɗaya zai iya fitarwa a banki a sati shi ne naira 100,000 yayin da kamfani zai cire naira 500,000 ne kawai a sati. Haka kuma CBN ɗin ya ce yawan kuɗin da mutum zai iya cirewa ta hanyar amfani da na'urar cirar kuɗi ta ATM a sati shi ne naira 100,000, wato yawan abin da za a cire a rana naira 20,000 ne kacal a na'uran ATM da kuma wajen masu amfani da POS. Tun bayan fitar da sabbin dokokin 'yan ƙasar ke tofa albarkacin bakinsu, a yayin da wasu ke sukar matakin wasu kuma cewa suka yi suna maraba da matakin. Haka kuma tun bayan da muka wallafa labarin a shafinmu na Facebook ranar Talata da yamma, zuwa ranar Laraba da safe mutum 26,000 ne suka so labarin, sannan kusan mutum dubu bakwai ne suka yi tsokaci game da labarin inda aka raba shi fiye da sau 1,000. Ga ra'ayoyin wasu daga cikin masu bibiyar shafin namu: A yayin da wasu ke sukar wannan mataki, a gefe guda kuma wasu maraba suke yi da sabon matakin da CBN ɗin ya ɗauka. Wasu mutanen kuma da wannan sabon mataki zai shafa su ne masu sana'ar cire kuɗi ta na'urar POS, waɗanda a cewarsu ke sauƙaƙa wa mutane shafe dogayen layuka a na'urar cirar kuɗi ta ATM. Abdulganiyyu Muhummad wani mai sana'ar POS ne a ƙasar ya kuma shaida wa BBC cewa haƙiƙa wannnan mataki zai shafi duka masu sana'ar tasu. ''Akwai mai zuwa ya cire 200,000, ko 300,000 ko ma 500,000 a lokaci guda, kuma a kowacce 100,000 akan ba mu naira 500, to ka ga idan a ka ce a rana iya 20,000 kawai mutum zai cire to ka ga abin da zai ba mu bai fi 200 ba, to ka ga ai ya shafe mu sosai,""  in ji Abdulganiyyu. Ya ƙara da cewa ba iya su kaɗai abin zai shafa ba har bankunan da suke hulɗa da su, da manyan 'yan kasuwa masu zuwa cire kuɗi masu yawa domin sarin kaya su ma abin zai shafe su. Suma masana na ci gaba da tsokaci kan wannan batu, Farfesa Kabiru Isa Dandago wani masanin tattalin arziki ne a Najeriyar ya kuma shaida wa BBC cewa adadin ya yi kaɗan. ''Wannan tsari ne wanda ba shi da wani muhimmanci ga rayuwar al'umma, abu ne da za a takurawa mutane da dama wajen hada-hadarsu ta cinikayya'' ''Na biyu kuma mutanen da suke da bankuna mutane ne da ke zaune a birane mutanen karkara ba su ma san menene ke guda na ba'', in ji ji. Farfesan ya ƙara da cewa duk da cewa matakin na da fa'ida ta rage yawan hada-hadar da takarkar kuɗi a hannu, tare da komawa amfani da hada-hadar kuɗi ta banki. To amma ya ce mutanen da suke da dama hada-hadar banki a ƙasar ba su kai yawan da ake buƙata ba. ''In dai kuɗi bai zo hannun mutane ba to hada-hada ma ba za ta yi wa ba, yayin da kuwa aka tsaurara, to su waɗanda suke da halin da ke sa ran za su riƙa bayar da gudunmowa ga waɗanda ke ƙasa-ƙasa marasa ƙarfin tattalin arziki, sai ka ga ƙuncin ya daɗa yi wa mutane yawa''. A wani jawabi da shugaban ƙasar Muhammadu Buhari ya yi a lokacin ƙaddamar da sabbin takardun kuɗin ƙasar ranar 23 ga watan Nuwamba ya ce sababbin takardun kuɗin za su taimaka wa Najeriya ta wajen warware matsaloli da dama da suke addabar ƙasar."	https://www.bbc.com/hausa/articles/c99gx0y8pv2o
technology	Trump ya haramta wa Amurkawa amfani da Alipay da wasu manhajojin China bakwai	"Shugaba Donald Trump ya sanya hannu kan wata dokar shugaban kasa da za ta haramtawa Amurkawa amfani da wasu manhajojin China takwas, manhajojin sun hada da Alipay, wadda ake amfani da ita wajen biyan kudade ta intanet a China da kasashe masu yawa. Akwai kuma QQ Wallet da WeChat Pay. Wannan dokar wadda za ta fara aiki nan da kwana 45, na cewa an haramta amfani da manhajojin ne saboda suna barazana ga tsaron Amurka. Ta kuma ce ana iya amfani da manhajojin wajen naɗan bayanai kan Amurkawa musamman ma'aikatan gwamnatin tarayya. Tencent QQ, CamScanner, SHAREit, VMate da WPS Office na cikin manhajojin da aka haramta amfani da su a Amurka, amma a lokacin Mista Trump ya riga ya bar aiki. ""Tilas ne Amurka ta rika daukan matakai cikin sauri kan wadanda ke hadawa ko ke sarrafa manhajojin kasar China domin mu kare tsaron kasar mu,"" inji bayanin da dokar ta kunsa. A baya shugaba Trump ya sanya hannu kan dokokin shugaban kasa irin wadannan kan kamfanoni ko kayayyakin China, inda yake cewa suna iya aikawa da bayanan sirrri ga gwamnatin China. A watan Agusta, Amurka ta ba kamfanin ByteDance, wanda ya mallaki manhajar nana mai farin jini ta TikTok cews ko dai ya sayar wa Amurka bangaren kamfanin da ke Amurka ko kuma ya bar kasar gaba daya. Amma duk da cewa kamfanin bai cika ko da daya daga ciin sharuddan da aka gindaya ma sa ba, har yanzu Amurkar ba ta dauki wani matak kan kamfanin ba."	https://www.bbc.com/hausa/labarai-55555188
politics	Gane Mini Hanya tare da Gwamnan Filato Simon Lalong	Latsa hoton sama don sauraron shirin:	https://www.bbc.com/hausa/shirye-shirye-na-musamman-61771129
politics	Bauchi: Na fi ƙarfin Yakubu Dogara – Ƙauran Bauchi	"Gwamnan jihar Bauchi ya mai da martani ga Yakubu Dogara cewa idan ɗan siyasa zai sauya sheƙa ""bisa wani hasashen samun muƙami, to bai kamata ya yi ƙarya ba, bai kamata ya kawo husuma ba"". Sanata Bala Mohammed dai ya bayyana fitar tsohon shugaban majalisar wakilan daga jam'iyyarsu ta PDP zuwa tsohuwar jam'iyyarsa ta APC a matsayin wata asara kuma abin takaici. Yayin zantawarsa da BBC a karon farko tun bayan sauyin sheƙar Yakubu Dogara, gwamnan ya ce ana hasashen Dogara ya fita ne don neman wani muƙami don haka ""ina yi masa fatan alheri"". Ranar 24 ga watan Yuli ne, aka sanar da komawar tsohon shugaban majalisar zuwa jam'iyya mai mulki, daga bisani kuma ya dangantaka sauyin sheƙar da rashin shugabanci nagari a jiharsa ta Bauchi. Sai dai Gwamna Bala Mohammed ya bayyana takaicin cewa bai kamata ɓatanci ya zama hanyar ban kwana kafin barin babbar jam'iyyar adawar ta Najeriya ba. ""Shi yana ganin, shi ya mana alheri muka zama gwamna. Mu kuma muna ganin mu muka taimaka masa shi ma ya zama. Amma shi fa Allah, shi ke ba da mulki,"" in ji Ƙauran Bauchi. Ya ce bai dogara da Dogara kafin zamansa gwamna ko sanata a jiharsu ta Bauchi ba. A cewarsa asara ne matasan 'yan siyasa kamar Dogara su riga biyewa son zuciya ""saboda yaudara da ƙarya da kuma ruɗi"". Shi dai Yakubu Dogara ya ce ba gaskiya ba ne zargin da wasu ke yi cewa ya sauya sheka ne saboda burin neman wata dama a jam'iyyar APC. Saɓanin haka a cewarsa, ya fita ne saboda matsalolin da suka haɗar da ba da kwangiloli ba bisa ka'ida da Gwamna Bala Mohammed yake yi da kuma rashin biyan ma'aikata albashi a kan lokaci. Ya kuma koka a kan rashin gudanar da zaɓukan ƙananan hukumomi cikin wata shida na farko, kamar yadda Bala Mohammed ya yi alkawari. Ya kuma yi zargin cewa: ''Gwamnati ta ciyo bashi na naira biliyan hudu, daga baya aka gano kudin a asusun wani kamfani, duk da yake an ranto su ne da sunan jihar Bauchi, baya ga ninka kudin kwangiloli da ake yi"". Sai dai gwamnan ya musanta rashin bin ƙa'ida wajen bayar da kwangiloli. Ya ce gwamnatinsa ce ma ta kawo dokar ba da kwangiloli da kuma rage kuɗaɗen aiwatar da ayyukan raya ƙasa. Ya ce: ""Na zo na samu, aikin da za a yi shi a biliyan bakwai, ana yin sa a biliyan goma. Misali hanyar nan da ta taso daga Awala zuwa Meri"". A cewarsa gwamnatiin da suka gada ta ba da kwangilar ce a kan sama da naira biliyan goma, amma gwamnatinsa ta cimma yarjejeniya da 'yan kwangilar waɗanda ya ce su da kansu sun yarda an tsuga kuɗi. Bala Mohammed ya ce duk kwangilolin da suka bayar, sukan ba da su ne bisa ƙayyadajjen tsarin da ake amfani da shi ne a ko'ina cikin faɗin duniya. Ya ce fitar Yakubu Dogara daga PDP ba ta rasa nasaba da batun masu iya magana da ke cewa ""In ka ga kare yana gudu, ko ana bin sa ne, ko kuma shi yana bin wani abu ne ya kama"". A matsayinsa na babban ɗan siyasa wanda ya riƙe muƙamin shugaban majalisar wakilai kuma mutum na huɗu a Najeriya. Yana ma iya zama ko shugaban ƙasa ko wani abu daban ma, cewar Bala Mohammed. Sai dai ya ce duk da yake rabuwa da Dogara asara ce gare su amma hakan ba zai zame musu giɓi ba ko illa ba, don kuwa a cewarsa suna tare da al'umma."	https://www.bbc.com/hausa/labarai-53625849
health	Shin ko cutar Asthma na gurbata muhalli?	"Mutane da yawa da ke fama da cutar Asthma na iya rage fitar da iskar Carbon dioxide don taimaka wa muhalli ta hanyar sauya magungunansu zuwa wadanda ba sa gurbata muhalli, in ji wasu masu bincike a Birtaniya. Sauyawar za ta yi tasiri sosai ga muhalli. Ba don komai ba, sai don abin shaka na masu Asthma na fitar da iska da ke janyo dumamar yanayi. Amma tawagar ta Jami'ar Cambridge ta ce dole ne masu lalurar su tuntubi likitocinsu kafin su sauya magungunan. Sama da mutane miliyan biyar ne su ke da cutar Asthma a Birtaniya. Binciken ya duba tasirin da abin shakar yake yi a kan muhalli a Ingila. A shekarar 2017, likitoci sun rubuta wa masu cutar abin shaka miliyan 50. Bakwai cikin 10 da na abin shakar da aka bai wa marasa lafiyan, masu fitar da gurbatacciyar iska ce. Ana amfani da iskar- mai suna Hydrofluoroalkane- wajen hankado iska daga cikin abin shakar. Masu binciken sun yi kiyasin cewa abin shaka daya wanda ba ya bata muhalli zai rage yawan iskar Carbon dioxide da kiloton 58. Wato kusan iskar Carbon da motoci 180,000 za su fitar idan suka je birnin Edinburgh daga Landan sannan su koma, a cewarsu. Idan aka sauya Inhaler daya mai gurbata muhalli da marar gurbatawa, za a rage kusan kilogram 150 zuwa kilogram 400 a shekara. Mutanen da ke da bukatar ci gaba da amfani da abin shakar mai fitar da gurbatacciyar iska na iya ci gaba da amfani da shi, in ji kwararru. Sauyawa zuwa marar gurbata muhalli na iya jawo matsaloli ga masu cutar Asthma, saboda akwai abubuwan da yana da wasu sabbin abubuwa don haka dole a nemi taimakon likita ko malaman jinya. Ga masu cutar da ba za su iya sauyawa ba, likitoci sun ce akwai wasu hanyoyi masu gyara muhalli da za a iya bi. Shugabar kungiyar Asthma ta Birtaniya Jessica Kirby, ta bayar da shawarar cewa: ""Yana da matukar muhimmanci ku ci gaba da abin shakarku yadda likita ya ce. ""Idan kuna da damuwa kan tasirinsa ga muhalli, ku yi magana da likitanku ko malaman jinya idan kun je asibiti, don ganin ko akwai wani abin shakar da za ku iya amfani da shi."" Shugaban NHS, Simon Stevens ya ce: Hukumar Lafiya ta riga ta rage yawan iskar gas din da take fitarwa da kusan kashi daya cikin biyar a shekaru goma da suka gabata. Kuma sauyawa daga abin shaka masu gurbata muhalli zuwa wanda ba sa yi na cikin tsare-tsarenmu na dogon zango kuma zai taimaka wa doron kasa da mutanen da ke cikinta."	https://www.bbc.com/hausa/labarai-50232370
business	Shagunan kasuwancin da ba sa bari mutane su manta da ƙasashensu na asali	"A shagon da danginta ke lura da shi mai suna Popat Mithai & Farsan, Popat da 'yan uwanta kan shafe lokaci suna hulɗa da kwastomomi a harsuna daban-daban har ma ba sa samun lokacin da za su zauna su huta, balle ma hira da 'yan jarida. Mrs Popat ta kafa kasuwancin ne a Leicester, Birtaniya a 2011 don sayar da alawowi da kayan maƙulashe na Indiyawa kuma ya haɓaka daga ma'aikata biyu zuwa 15.  Sun ƙaddamar da shafin sayayya ta intanet a 2018. Hadahada ta hauhawa a lokacin annobar korona daidai lokacin da kwastomomi ke neman abinci mai sauƙi - nau'in wanda suke kawowa daga ƙasashen Indiya da Pakistan da Bangladesh da Sri Lanka. Ɗan Popat mai suna Shyam ne ya yi magana da BBC a madadin tawagar. ""Mahaifiyata ta shahara a wannan unguwar a matsayin 'yar kasuwa,"" in ji shi. ""Kuma kowa na son ya yi magana da ita saboda ta samo masa wani nau'i na kaya."" Ya ƙara da cewa ba iya waɗanda suka je Birtaniya tsawon lokaci ba ne ko kuma waɗanda ba su daɗe da zuwa ba kwastomomin nasu. ""A lokacin dokar kulle, shafinmu na intanet ya ceci rayuwar mutane da dama, yanzu kuma da muka fita daga dokar ya zama babban kasuwanci a kan kansa,"" in ji Shyam Popat. ""Yanzu cinikin da ake yi ta intanet ya kai kusan kashi 1 ko 2 cikin huɗu na ribar da ake samu."" Baya ga kayayyakin da suke kaiwa daga Kudancin Asiya, suna sayo kaya daga Kenya. A baya-bayan nan, gwamnatoci na sane da cewa gudunmawar da mazauna ƙasashen ƙetare ke bai wa tattalin arzikin ƙasashensu na asali, wanda da wuya a iya kwatanta shi. Yanzu haka akwai mutum aƙalla miliyan 281 da ke cirani a ƙasashen da ba nasu na asali ba, a cewar rahoton Cirani na Duniya na 2022 da Majalisar Ɗinkin Duniya ta fitar ta hannun sashen International Organization for Migration (IOM). Wannan adadi ya kai kashi 3.6 cikin 100 na yawan al'ummar duniya, ko kuma 1 cikin duk mutum 30. Babu 'ya'yan waɗannan mutane a cikin lissafin ko kuma 'yan uwan 'yan ciranin. Wani abu da ya tabbata shi ne cewa ƙarfin niyyar 'yan cirani wajen yin kasuwanci a fili yake. Wani rahoto da cibiyar Organisation for Economic Co-operation and Development ta fitar a 2010 ya ce 'yan kasuwa 'yan cirani sun fi ilimi sama da tsaransu 'yan ƙasa, kuma sun fi samun yiwuwar kafa sabon kasuwanci. \nShagon Vijaya Popat da ire-irensa na taka rawa wajen haɓaka darajar kayan da Indiyawa ke shigarwa Birtaniya zuwa dala biliyan 10.4 a shekarar da ta gabata. Shi ma Olivier Habiyambere da ke zaune  abirnin Paris na taimakawa wajen fitar da kayayyakin Kenya zuwa Turai. Shi ne ya kafa dandalin Kenyan Diaspora Market da ke safarar abinci da tufafi daga ƙasar sannan kuma ya sayar wa kwastoma a Turai. Mr Habiyambere da ya tashi a Kenya, ya yi tunanin kafa kasuwancin ne lokacin da ya koma birnin Paris don ya yi karatu inda kuma ya haɗu sauran 'yan Kenya. ""Kowa na rububin kayan Kenya, amma matsalar ita ce yadda za a kai kayan zuwa nan daga Kenya,"" a cewarsa. ""Mutane za su iya samun kayan idan suka je Kenya amma matsalar ba duk shekara suke zuwa ba."" Saboda haka ne ya kafa kasuwancin a watan Afrilun 2022 don samar wa Kenya mazauna Turai hanya mai sauƙi wajen sayen kayayyaki daga gida. Mista Habiyambere ya ce kasuwancin nasa ya girma saboda taimakon da yake samu daga 'yan Kenya bayan an ba su labari a zaurukan dandalin zumunta na WhatsApp. Duk da cewa 'yan Kenya na mayar da hankali kan kayan ƙasarsu, shagon Agora Greek Delicacies da ake birnin Glasgow na da kwastomomi daga wasu sauran sassa fiye da 'yan ƙasar Girka. Wasu ma'aurata ne suka kafa shi kusan shekara 10 da suka wuce. Christina Lyropoulou da mijinta Michael Sofianos sun je karatun jami'a ne a Birtaniya. Yanzu suna da ma'aikata 14 kuma suna shigar da abincin Girka a wuraren cin abinci. ""Mun fara faɗaɗa harkar a Birtaniya da kuma matafiya zuwa Girka ko masu abokai a Girka,"" in ji Ms Lyropoulou. ""Cinikin da shagonmu ya samu ya ninka a watan farko da aka saka dokar kulle."""	https://www.bbc.com/hausa/articles/cz9394q307do
sports	Guardiola ya ce Newcastle za ta iya lashe Premier a bana	Pep Guardiola ya ce Newcastle tana daga cikin kungiyoyi shida wadanda za su iya lashe Premier League a bana. M﻿anchester City, wadda take mataki na biyu a teburin bana da Arsenal ke jan ragama, tana fatan lashe Premier na uku a jere. C﻿ity na kan turbar kafa tarihin lashe babbar gasar tamaula ta Ingila uku a jere, bayan Arsenal da Huddersfield da Liverpool da kuma Manchester United. R﻿anar Asabar City za ta karbi bakuncin Fulham a wasan mako na 15, idan ta yi nasara za ta koma mataki na daya a kan teburi, kafin sakamakon wasan Arsenal. T﻿sohon kociyan Barcelona da Bayern Munich ya ce ya hangi wadanda za su iya daukar Premier a bana har da Liverpool a ciki, wadda keda tazarar maki 13 tsakaninta da City da Newcastle. N﻿ewcastle tana mataki na hudu a kan teburi kasa da shekara daya da attajiran da Saudi Arabia ke marawa baya suka sayi kungiyar. K﻿ungiyar na taka rawar gani a kakar nan karkashin Eddie Howe, wadda ke buga kwallo mai ban sha'awa, sannan tana cin wasa da zura kwallaye da yawa. E﻿ddie Howe mai maki 24 a mataki na hudu ya ci wasa shida da canjaras shida da rashin nasara daya shi ne da Liverpool. N﻿ewcastle ta tashi 3-3 a wasan mako na uku a gasar Premier League ranar 21 ga watan Agusta, inda da kyar Guardiola ya kwaci kansa a hannun Eddie Howe. '﻿'Newcastle tana da gogaggen koci da matasan 'yan wasa,'' in ji Guardiola, ''Ina jin za su dade a matakin da suke a yanzu, saboda rawar da suke takawa. '﻿Ba sa buga gasar Zakarun Turai, saboda haka hankalinsu ya karkata kan Premier League, ba wani abin da ya dauke musu hankali.'' G﻿uardiola ya ce Arsenal ce ''ta farko'' da za ta iya lashe kofin bana sai ya kira Chelsea da Tottenham da Manchester United da kuma Newcastle United. Duk da cin United da City ta yi bana, Guardiola na hangen kungiyar Old Trafford tana da dama tare da Tottenham, wadda ba su kara ba a tsakaninsu a kakar nan.	https://www.bbc.com/hausa/articles/cpr78z0j480o
entertainment	An fara caccakar hukumar tace fina-finai kan Adam Zango	"Matakin da hukumar tace fina-finai ta jihar Kano ta ce za ta dauka a kan Zango, ya sa wasu daga cikin 'yan fim ba su ji dadi ba, Falalu Dorayi kuma na daga cikinsu. Falalu Dorayi, mai shirya fim da bayar da umarni ne, sannan kuma ya kan fito a matsayin jarumi a wasu lokutan a cikin fina-finan hausa na Kannywood. Falalu na daga cikin makusantan Adam Zango a Kannywood. Ya kuma wallafa a cikin shafinsa na Instagram cewa:"" Idan har hukuma za ta ba wa film satifiket a nuna shi a cinema, duk da akwai jarumai marasa rijista da hukumar a shirin, babu hujjar hana jaruman cikin film din zuwa su gana da magoya bayansu. ""Idan akwai hujjar, za ta fara ne daga lokacin da film din ya zo hannun hukumar, sai su hana satifiket su ce wane ba shi da rijista da mu"". Falalu ya ci gaba da cewa, ""abin da mamaki, na san jarumai da mawaka da dama da ba su da lasisin hukumar suna halartar wurin nuna fim a Filmhouse, wani fim din su ne a ciki, wani kuma kallo kawai suka je. ""Ba a taba yunkurin kama su ba, sai rana tsaka a ce an hana wani saboda ba shi da lasisin hukuma"". Daraktan fina-finan ya ce ""Adalci shi ne a yi hukunci na bai daya babu nuna fifiko, mene ne bambancin sa da Dija? ""Ba a kano take ba, ba a Kano yake ba, idan har za a bar ta ta zo me zai hana Zango zuwa? ""Ba na jin Dija na da lasisin hukumar, haka kuma idan za a bar wadancan jarumai da mawaka marasa lasisin hukuma su zo kallo, me yasa aka hana Zango?,"" a cewar jarumin. Kungiya ra'ayi ce, idan kaga abin da kungiya take baya gamsar da kai, kana da ikon fita, kuma ba a kan Zango aka fara fita daga kungiya ba, Adam A. Zango ya sanar ya fita daga kungiya, amma ba shi ne yake nuna ya daina zamunci da Kano ba. ""Me yasa hukuma take kokarin mayar da abin ya zama hada husuma? Ni dai ban taba ji Zango ya zagi ko cin zarafin Kano ba, kar mu yi amfani da siyasa mu jefi 'yan uwanmu da sharri."" Jagora nagari ana so niyyarsa ta zamo mai kyau ba ta son zuciya ba, sannan ya zamo mai yin abu domin Allah ba domin a gani a fada ba, kuma kar ya zamo mai aibata ko cin zarafin mutane, in ji Falalu Dorayi. ""Idan jagora yana so wadanda yake jagoranta su yi masa biyayya, sai ya yi jagoranci da adalci, ya kiyaye nuna fifiko, ya bai wa dokar gaskiya dama ta yi aiki, ba dokar fadi a baki ba,"" Falalu Dorayi ya fada. Falalu Dorayi ya ce "" Jagora ya zamo mai aiki da mashawarta nagari, kar ya zamo mai mulki domin bukatar wasu, hakan shi ke kawo mulkin zalunci, har ta kai ana kin girmama juna"". Daga karshen martanin daraktan fina-finan, ya kawo tunatarwa a cikin ayoyin al-Qur'ani mai girma kamar haka: Qurani a cikin An-Nisa'i (58) Allahu (SWT) Ya ce: ""Lallai ne Allah yana umarnin ku bayar da amanoni zuwa ga masu su."" Falalu Dorayi ya mayar da wannan da martani ne bayan da hukumar ta ce fina-finai da dab'i ta jihar Kano ta ce dole tauraron fina-finan Kannywood Adam A. Zango ya bi dokokinta idan yana so ya je jihar domin gudanar da harkokin fim. Adam A. Zango dai ya fito a wani bidiyo da Rahama Sadau ta wallafa a Instagram yana yi wa masoyansa Kanawa albishirin cewa zai je jihar domin kallon fim din 'Mati A Zazzau'. Sai dai jim kadan bayan hakan ne wasu kafafen sadarwa na zamani suka ambato shugaban hukumar tace fina-finai ta jihar, Isma'ila Na'abba Afakallah, yana shan alwashin kama tauraron idan ya sanya kafarsa a jihar. Isma'ila Na'abba Afakallah ya ce Zango yana cikin wadanda ba su yarda sun yi rijista da hukumar ba hasali ma ya ce ya fita daga tsare-tsaren hukumar. A watan Agustan 2019 ne Adam A. Zango ya ce ya fita daga kungiyar masu shirya fina-finan Hausa ta Kannywood. Tauraron fim din kuma mawaki ya ce daga yanzu zai fara cin gashin kansa ne, kamar yadda ya wallafa a shafinsa na Instagram. Sai dai bai yi karin haske ba game da abin da yake nufi da fita daga kungiyar, ganin cewa akwai kungiyoyi da dama da suke cikin Kannywood. Amma ya yi zargin cewa ""ana yin shugabancin kama karya da rashin hukunta mai karfi ko arziki saboda kwadayi da son zuciya."	https://www.bbc.com/hausa/labarai-51532731
sports	Barcelona vs Eintracht Frankfurt: 'Yan Barca da za su kara da Frankfurt a Camp Nou	Eintracht Frankfurt ta ziyarci Barcelona, domin buga wasa na biyu a daf da na kusa da na karshe a Europa League da za su fafata a Camp Nou. Kungiyoyin biyu sun tashi 1-1 a wasan farko da suka kece raini a Jamus ranar 7 ga watan Afirilu. Frankfurt ce ta fara cin kwallo ta hannun Ansgar Knauff daga baya Barcelona ta farke ta hannun Ferran Torres. Barcelona za ta buga wasan da kwarin gwiwa, bayan da Memphis da Sergino Dest suka koma taka leda, bayan da suka yi jinya ta makonni. Tuni kociyan Barcelona Xavi ya bayyana 'yan kwallon da zai fuskanci Frankfurt. 'Yan wasan Barcelona: Ter Stegen, Dest, Pique, R. Araujo, Sergio, Riqui Puig, O. Dembélé, Memphis, Adama, Braithwaite, Neto, Lenglet, Pedri, L. De jong, Jordi Alba, Ferran, F. De Jong, O. Mingueza, Eric, Aubameyang, Nico, Gavi, Balde da kuma Arnau Tenas. Gerard Pique yana cikin 'yan wasan da aka bayyana, duk da ba a fayyace koshin lafiyarsa ba. Ansu Fati, Sergi Roberto da kuma Samuel Umtiti na jinya, yayin da Dani Alves ba a yi masa rijistar buga gasar ba.	https://www.bbc.com/hausa/61084872
sports	Senegal ta ci wasan farko, ta kori Qatar daga Kofin Duniya	Masu masaukin baƙi Qatar sun fice daga Gasar Kofin Duniya bayan sun yi rashin nasara a karo na biyu a hannun Senegal. Ƙasar da ke Gabas ta Tsakiya ta yi bakin ƙoƙarinta amma ta zama tawaga ta farko da ta fice daga gasar tun a zagayen rukuni bayan Netherlands da Ecuador sun yi canjaras 1-1 a nasu wasan na Rukunin A. A gefe guda kuma, Senegal ta kama ƙasa a rukunin da makinta uku, abin da ya sa ta zama ƙasar Afirka ta farko da ta ci wasa zuwa yanzu. Boulaye Dia ne ya fara jefa ƙwallo a ragar masu masaukin baƙin minti huɗu kafin a tafi hutun rabin lokaci. An sake sare gwiwar Qatar ne bayan Famara Diedhiou ya ci ƙwallo ta biyu minti uku bayan dawowa daga hutun. Sai a minti na 78 Muntari ya farke wa Qatar ƙwallo ɗaya amma minti shida a tsakani Dieng ya ƙara ta uku, wadda ta sa masu masaukin baƙin komawa ƙasan teburin rukunin ba tare da maki ko ɗaya ba. Senegal za ta buga wasa na gaba kuma na ƙarshe a rukuni da Ecuador ranar 29 ga watan Nuwamba.	https://www.bbc.com/hausa/articles/cxxjjgej8gjo
business	Dangote da BUA: Ganduje ya sasanta manyan masu kuɗin Najeriya biyu	"Gwamnan Kano Dr Abdullahi Umar Ganduje ya sasanta tsakanin hamshaƙan ƴan kasuwar Najeriyar nan biyu ƴan asalin jihar, Alhaji Aliko Ɗangote da Alhaji Abdussamad Isyaka Rabi'u kan saɓanin fahimtar da suka samu a baya-bayan nan. A wata sanarwa da ya wallafa a shafinsa na Facebook, Gwamnan Ganduje ya ce an yi zaman sulhun ne tsakanin jami'an gwamnatin jihar da wasu manyan masu faɗa a ji da kuma ƴan kasuwar ranar Alhamis. Rahotanni sun ce rikicin na baya-bayan nan ya samo asali ne tsakanin manyan masu arzikin biyu kan batun farashin sikari a kasuwar Najeriya. Jaridar Premium Times ta ruwaito cewa Dangote ya zargi BUA da amfani da wata dama ta hanyar da ba ta dace ba, yayin da shi kuma Abdussamad ya ce yana so ya mamaye kasuwar ne ya kuma dinga sa farashi yadda ya ga dama. Sai dai a wata sanarwa da ya fitar a makon da ya gabata, Dangote ya yi watsi da zargin sanya farashin da ya ga dama. Sanarwar ta ce ""wannan tataɓurza da ake ta yi ce ta sa Gwamna Ganduje ya gayyaci 'yan kasuwar biyu kasancewar su 'yan asalin jihar Kano da kuma irin gudunmawar da suke bai wa jihar da ƙasa baki ɗaya."" Amma a zaman da aka yi da 'yan kasuwar da gwamnatin Kano, sun tabbatar da cewa babu ƙamshin gaskiya a kan maganar da ake yaɗawa cewa, Aliko Dangote ya nemi Abdussamad Isyaka Rabi'u domin su yi ƙarin kuɗin sikari, inda suka tabbatar da cewa wannan zance ba shi da asali. A yayin zaman sulhun dai manyan ƴan kasuwar biyu sun tabbatar da cewa za su wadata Najeriya da sikari. Cikin manyan mutanen da suka halarci sulhun har da hamshaƙin ɗan kasuwa Alhaji Aminu Alhassan Dantata, wanda kawu ne ga Aliko Dangote. Sannan akwai Ministan Ciniki da Masana'antu Niyi Adebayo da Wakilin Kano, Sarkin Dawaki Babba Alhaji Aminu Babba Dan Agundi da shugaban hukumar NEPZA Adamu Fanda da kuma shugaban majalisar limaman Juma'a kuma limamin masallacin Ahmadu Tijjani da ke Ƙofar Mata wato Sheikh Nasiru Adam. ""Bayan tattauna muhimman batutuwa da jan hankali da Gwamna Ganduje da kuma Aminu Dantata suka yi, an samu daidato da fahimtar juna tsakanin manyan yan kasuwar biyu, inda suka yi alƙawarin ɗinke duk wata rashin fahimtar juna da ke tsakanin su,"" a cewar sanarwar. Aliko Dangote shi ne mutumin da ya fi kowa kudi a Afirka sannan shi da Abdussamad Isyaka Rabi'u abokai ne. Duk da cewa mutanen biyu ƴan asalin jihar Kano ne, amma sun fi yin harkokin kasuwancinsu a jihar Legas da ke kudu masu yammacin Najeriya."	https://www.bbc.com/hausa/labarai-56762235
religion	Musulman Rohingya 'suna cikin tashin hankali'	"Kwana guda bayan isa tsibirin Bhasan Char, dab da tsakiyar dare, Halima, mai dauke da tsohon ciki, ta fara jin nakuda. Ita da danginta na cikin 'yan gudun hijirar Rohingya da ba su jima da komawa tsibirin ba, a bisa yardar gwamnatin kasar Bangladesh, don su fara sabuwar rayuwa. Ta shaida wa BBC cewa: ""Na tsorata tare da kasancewa abin tausayi. Na nemi taimako daga Allah"". Mahukuntan kasar Bangladesh sun haramta wa kungiyoyin bayar da agaji na kasashen duniya da masu kare hakkin bil adama da manema labari damar shiga tsibirin. Amma kuma BBC ta yi hirarraki ta wayar salula da wasu daga cikin 'yan gudun hijirar da ke zaune a sabon sansanin da aka tanadar musu a tsibiri, a kan gabar tekun Bangladesh. Wadannan hirarraki sun nuna karin bacin rai a tsakanin 'yan gudun hijirar saboda rashin ababen more rayuwa da damar samun ayyukan yi. Lokacin da Halima ta isa can, duhun dare ne, ga kuma tsananin sanyi a tsibirin na Bhasan Char. Ta san cewa babu yiwuwar samun likita ko ma'aikaciyar jinya. ""Na taba haihuwa, amma wannan karon shi ne mafi muni da na samu. Ba zan iya bayyana irin radadin wahalar ba."" Mijinta Enayet ya garzaya domin samun wata mata 'yar kabilar Rohingya da suke zaune a gida daya, wacce ta iya aikin ungozamanci. ""Allah ka taimake ni,""  in ji Halima. Ta haifi 'ya mace da aka sanya wa suna Fathima. A tilasta wa 'yan kabilar Rohingya ficewa daga Myanmar bayan da sojoji suka kai samame tare da kona kauyuka da dama a jihar Rakhine. Musulmai 'yan Rohingya kusan miliyan daya ne suka samu mafaka a Bangladesh, da akasarinsu  suka kasance a sansanin 'yan gudun hijira na Kutupalong mai cunkoso a gundumar Cox's Bazar. Kasar Bangladesh ta yi iya bakin kokarinta wajen mayar da 'yan gudun hijirar Rohingya kasarsu amma ta gaza. Yanzu haka ta kai mutane kimanin 100,000 tsibirin Bhasan Char don ""rage cunkoson sansanonin"". ""Ina ta mamakin yadda za mu iya rayuwa a nan,"" Halima ta ce, yayin da take tuna lokacin da suka isa tsibirin a farkon watan Disamba. ""Wani irin kebabben wuri ne. Baya ga mu, babu wani mahaluki da ke zaune a nan.'' Mijinta ya yi rijistar komawa tsibirin na Bhasan Char a boye ba tare da ya sanar da ita ba. Enayet ya ce ya rattaba hannu domin  su tashi daga can shi da iyalansa cike da fatan samun rayuwa mafi kyau. Ya shaida wa BBC cewa: ""Mahukuntan Bangladesh sun yi mana alkawarin samun abubuwa kamar filaye ga ko wane iyalai, da shanu da basussuka da za su fara kasuwanci."" Asalin tsibirin Bhasan Char ya samu ne daga tekun kimanin shekaru 15 da suka gabata, mai kimanin nisan kilomita 60 daga gabar tekun Bangladesh. Yana da fadin murabba'in kilomita arba'in, kuma kasa da mita biyu a saman tekun, kana kasar wurin turbaya ce hade da tabo da burbushin dattin da ke wankowa daga tsaunukan yankin. Masunta a yankin kan yi amfani da shi a matsayin wurin ya da zango da hutawa, amma ba a taba samun mutanen da suka zauna a tsibirin a baya ba. Kasar Bangladesh ta kashe kimanin $350m wajen gina matsugunai a kan tsibirin. ""A bisa tsarin Majalisar Dinkin Duniya ya kamata a bayar da fadin mita 3.5 na ko wace kusurwar fili ga ko wane mutum guda, amma a sansanoninmu nan muna samar da fadin mita 3.9,'' in ji Commodore Abdullah Al Mamun Chowdhury. Shi ne ya sa ido kan gina wa 'yan gudun hijirar matsugunai a tsibirin na Bhasan Char. Halima ta ce ta ji farin cikin na samun ruwan famfo, da gadajen kwanciya mai sama da kasa, da abin girki mai amfani da iskar gas da kuma wajen ba-haya na hadaka a matsuguninta a kan tsibirin. Amma kuma ta ce tana fargabar mahaukaciyar guguwar teku. Majalisar Dinkin Duniya da sauran kungiyoyin bayar da agaji na kasashen duniya sun nuna adawa da aikin gine-ginen kan tsibirin, don saboda yankin ka iya fuskantar barazanar mahaukaciyar guguwa da mummunar ambaliyar teku. Yankin yana da tarihin abkuwar mahaukaciyar guguwa mafi muni a duniya. Mutane kusan rabin miliyan ne suka hallaka a shekarar 1970 lokacin da daukacin yankin tekun ya gamu da mamayar mahaukaciyar guguwar. A shekarar 1985, an kara samun aukuwar bala'in guguwar da ta yi sanadiyyar mutuwar mutane 140,000 people a Urir Char, tsibirin da ke kusa da na Bhasan Char, inda aka rasa rayukan duka al'ummomin yankin. Mutanen Rohingya sun saba da abkuwar guguwar teku, amma a sabbbin matsugunansu a kan tsibirin, suna jin su a sarari ne. Mahukuntan Bangladeshi sun yi watsi da wannan farbagar. ""An samar wa da tsibirin kariya sosai ta hanyar gina dakali mai tsawon kafa tara wato fiye da mita miliyan biyu da rabi (2.7m) don haka ne yasa bamu samu wata matsala ba a guguwar tekun da ta faru a baya,'' in ji Commodore Abdullah Al Mamun Chowdhury. ""Muna kuma da halin samar da matsugunai ga mutane 120,000 a yankuna masu fama da guguwar.'' An samar wa da iyalai a tsibirin na Bhasan da kayan abinci da suka hada da shinkafa, da wake da kuma man girki. Amma kuma 'yan gudun hijirar na bukatar sayen sauran abubuwa kamar kayan marmari da ganyaye, da kifi da kuma nama. Babu kasuwa, amma wasu 'yan kasar ta Bangladesh sun bude shaguna a tsibirin. ""Mu talakawa ne. Ba mu da wata hanyar samnun kudi da za mu sayi abinci da sauran abubuwa,"" in ji Halima. Iyalan suna fuskantar matsaloli na kiwon lafiya. Halima ta shafe kwanaki bakwai a kwance babu lafiya bayan ta haihu. ""Ina shayar da jaririyata har na tsawon mako biyu. Daga nan sai ruwan nonon ya daina zuwa.'' Likita a karamin tsibirin da ke kan tsibirin y aba ta shawarar ta bai wa jaririyar madarar gwangwani, wacce kuma babu. Ana bai wa jaririyar Halima madarar gwangwanin da ake bai wa jariran da suka girme ta, sai dai ba ta iya sha sosai. Abin damuwa kuma, har ila yau Halima ba ta iya yi wa jaririyarta allurar riga-kafi ba. Yanzu haka kuma mijinta Enayet na fama da cutar sarkewar numfashi 'asthma'. Halima ta kira dan uwanta Noor, wanda ke zaune a sansanin Kutupalong, ta nemi taimako daga gare shi ya samo musu magunguna ita da mijinta. Noor ba zai iya aiko da magungunan ba; hanyar da ta fi ita ce, ya kawo da kan sa. ""Na yi rijistar sun ana don zuwa nan, don in samu in kai musu magungunan da suke bukata,'' in ji Noor. Amma kuma yanzu da yake ya kai musu kayan, ba dama Noor ya sake komawa. An kawo duka 'yan gudun hijirar kan tsibirin karkashin jagorancin sojojin ruwa, kuma babu wasu jiragen ruwan da za su sake mayar da su bakin titi. Har yanzu gwamnatin Bangladesh ba ta bayyana yadda 'yan gudun hijirar za su iya yin wani bulaguro daga kan tsibirin ba. Sakamakon kadaicin da ke tattare da tsibirin da kuma rashin wasu ababan bukatu, 'yan gudun hijirar bas a ganin wani cigaba game da dorewar samun kudaden shiga ba tare da tallafin gwamnati ba. Wata takaddama kan abinci kadan da aka bayar ta haifar da zanga-zangar farko a kan tsibirin, a mako na biyu a cikin watan Fabrairu. BBC ta kalli faifen bidiyon zanga-zangar, da ke nuna matan da mazan Rohingya na bayyana bukatunsu cikin damuwa kana suna ta guje-guje dauke da sanduna suna ihu. Mahukuntan sun boye faruwar al'amarin. ""Ba zanga-zanga ba ce,'' in ji Shah Rezwan Hayat, shugaban hukumar bayar da agaji da kuma mayar da 'yan gudun hijira (RRRC). ""Sun zo a kungiyance sun karbi taimakonsu na wata-wata, daga nan suka bayyana damuwa game da batun hanyoyin samun kudin shigarsu."" Gwamnati ta ce ba da dadewa ba za a bullo da tsarin da zai samar da hanyoyin samun kudin shiga, kuma kungiyoyi masu zaman kansu na cikin gida arba'in ne suka yi rajistar neman izinin yin aiki da 'yan gudun hijirar. Idan muka koma matsugunin Halima, ta gaji da jiran abubuwa su daidaita kana kasarta ta zama tamkar tarihi mai nisa. A cewarta: ""Mutane na cewa gwamnatin Myanmar ba za ta taba yarda mu koma ba. Amma ban damu ba, bana son komawa can."" Budadden kurkuku Idan akwai wani wuri da za ta so zama, to ba dai tsibirin Bhasan Char ba. ""Ban taba zama a wuri irin wannan ba, kewaye da teku. Mun makale a nan. Ba za mu iya zuwa ko ina ba."" Duka 'yan gudun hijirar da suka yi hira da BBC ta wayar tarho sun ce idan aka ba su zabi za su koma Cox's Bazar da ke bakin hanya. ""Idan kana son ka zauna a babban kurkuku tare da iyalanka,"" in ji I Enayet, ""wannan shi ne wurin."" An sauya sunayen a wannan labarin don karewa tare da boye ko su wane ne suka bayar da labarin."	https://www.bbc.com/hausa/rahotanni-56154037
technology	Covid-19: Kasuwar wayoyin zamani ta fadi warwas	Kasuwar wayoyin zamani ta fadi warwas sakamakon illar da coronavirus ta yi ga tattalin arzikin duniya. Wannan ne karo na farko da kasuwar wayoyin ta yi mummunan fadi tun bayan da aka fito da wayoyin zamani shekaru da dama da suka gabata. Wani kamfanin bincike na Strategy Analytics ya bayyana cewa kasuwar wayoyin ta fadi da kusan kashi 38 cikin 100 a watan Fabrairu. Barkewar coronavirus a China ta yi tasiri matuka kan wannan lamari, in ji Linda Sui wadda ita ce ta wallafa rahoton. ''Wasu kamfanoni da ke nahiyar Asia sun gaza kera wayoyin zamani, a wani bangaren kuma, 'yan kasuwa masu sarin wayoyi sun kasa zuwa kamfanonin domin sayan wayoyin,'' in ji ta. Rahoton ya bayyana cewa kasuwar wayoyin zamani ta fadi daga miliyan 99.2 a Fabrairun 2020 zuwa miliyan 61.8 a Fabrairun 2020. An kebe watan Fabrairu a matsayin wani lokaci babba ga kamfanonin wayoyi inda ake sa ran yin wani taron baje kolin wayoyi inda za a kaddamar da sabbin wayoyi a karon farko. Taron na daga cikin manyan tarurrukan da aka soke sakamakon coronavirus. Kamfanin Samsung wanda ya fitar da sabuwar wayar S20 a watan Fabrairu, ya bayyana cewa babu kasuwa sosai dangane da yadda ake sayar da wayar. A wani bangaren, kamfanin Apple ya yi gargadin cewa da alama ba zai iya sanin riba ko faduwar da kamfanin zai samu ba kuma za a samu tarnaki matuka wajen sayar da kayayyakin kamfanin. Binciken da aka gudanar ya shaida cewa kasuwar wayoyin zamanin za ta ci gaba da samun tarnaki cikin watan Maris sakamakon wannan annoba ta coronavirus ta bazu a Turai ta kuma kutsa har Amurka. Miliyoyin kwastamomin wayoyi ne ke killace a gidaje a halin yanzu - wasu kuma ba su da niyyar fita domin sayan sabbin wayoyi. Binciken ya ce masu shaguna za su iya bayar da garabasa domin su jawo masu sayen wayoyi.	https://www.bbc.com/hausa/labarai-52005239
technology	Yadda za ku kalli jeruwar duniyoyi biyar a sararin samaniya	"Watan Yuni zai bai wa masu sha'awar dube-dube a sararin samaniya wata dama da ba a faye samu ba ta kallon yadda duniyoyin unguwar rana biyar za su jeru a lokaci guda tare da watan duniyar Earth. Daga arewacin duniya, za a hango duniyoyin Mercury da Venus da watan duniyar Earth da Mars da Jupiter da Saturn da asuba, inda za su jeru reras a layi ɗaya.\nAmma za a fi ganin wannan al'ajabi ne a ranar 23 da 24 ga watan Yuni. Ana kiran irin wannan haɗuwar ""celestial conjunction"", wato haɗuwar duniyoyi a sararin samaniya da daddare, kuma ana iya ganin su da ido ƙuru-ƙuru. Lokaci na ƙarshe da hakan ya faru shi ne a shekarar 2004. Daga kudancin duniya, za a ga duniyoyin Mercury da Venus da safe, kuma tauraruwar Aldebaran za ta kasance a tsakanin su. Aldebaran wadda kalmar Larabci ce da ke nufin ""Fure"" - na daga cikin taurari mafiya haske da za mu iya gani daga duniyarmu. Faɗinta ya nunka na rana sau 44 kuma da ɗan shuɗin launi a jikinta. Idan har kuka tashi da daddare don kallo, to duniyar Saturn za ku fara gani. Za ta bayyana ne da tsakar dare. Zuwa ƴan sa'o'i kafin faɗuwar rana kuma, duniyoyin Jupiter da Mars ma za su bayyana a gan su. Sai gabanin fitowar alfijir Venus kuma za ta bayyana, sannan sai Mercury ta ɓullo a daidai fitowar rana. A ƙasa za mu yi muku bayanin yadda za ku gane kowace duniya idan kun ganta.  Masana ilimin taurari sun yi amannar cewa wannan haɗuwa ta duniyoyi za ta zama gagaruma. Wasu kuma sun yi amannar cewa haɗuwar duniyoyin na da alaƙa da wani gagarumin sauyi, da ke shigar da mutane wani yanayi na nutsuwa da kwanciyar hankali daga bala'o'in yaƙi.\n\nHakan na nufin masifun da suka addabi ɗan adam ka iya gushewa a samu soyayya da haɗin kai. Za a samu damar ganin duniyar Saturn sosai a lokuta irin da ba bazara ba ba hunturu ba da kowane yammaci a bana. Amma a yanzu, tana ɓullowa ne kafin tsakar dare. A idon masu kallo, Saturn na kama da wata tauraruwa mai haske fara-fara kuma launin ɗorawa- ɗorawa. Amma idan aka yi amfani da madubin hangen nesa na telescope za a iya ganin zobunan da suka zagaye duniyar Saturn ɗin, waɗanda a yanzu suke ƙanƙancewa. Suna ƙara faɗi ta kudu da arewacin duniyar. Da asuba kuwa ana iya ganin Saturn a sauƙaƙe a Kudu maso Gabas zuwa Kudu maso Gabashin sararin samaniya. An fi ganin duniyar Mars  da tsakar dare, musamman a watan Yuni. Ta kan fito ne daga Gabas zuwa Kudu maso Gabashin samaniya jim kaɗan bayan gotawar ƙarfe biyu na tsakar dare, kuma ta kan yi haske irin na tauraruwa Achernar, tauraruwa ta tara mafi haske da ake iya gani daga duniyar Earth. Ana iya ganin launin ruwan goro da ɗorawa na duniyar Mars. Watanmu na duniyar Earth zai wuce ta gaban Mars ranar 22 da 23 ga watan Yuni - inda zai zama abu na shida da za su jeru a layin da za a ga duniyoyin sararin samaniyar. Da yawanmu tuni muna gane duniyar Jupiter a sararin samaniya da duku-duku. Haskenta ya kan nunka na tauraruwa Sirius sau biyu, wato tauraruwa mafi haske da muke iya gani daga Earth. Ta hanyar amfani da madubin hangen nesa, ɓarin yammacin duniyar ya kan fi ɓarin gabashinta haske a watan Yuni. Daga ranar 22 ga watan Yuni ma za a fi ganinta da kyau. Venus kan fito gabanin alfijir kuma ta fi Jupiter haske. Za a fi ganinta sosai minti 30 kafin rana ta fito a ranar 30 ga watan Yuni. Madubin hangen nesa zai taimaka wajen ganin tauraruwa Pleiades daga gefen hagu kafin gari ya waye haske ya fito sosai. Ita ma duniyar Mercury ana iya ganinta a sauƙaƙe minti 30 kafin fitowar rana ran 30 ga watan Yuni kuma ita ce wacce aka fi ganin a kurkusa daga ƙurewar gani. Sai dai takan yi nisa sosai kuma takan dusashe yadda take wahalar gani da asuba idan watan Yuni ya kama. Tun 16 ga watan Yuni ake iya ganinta da ido ƙuru-ƙuru a gabas zuwa arewa maso gabas, minti 30 kafin fitowar rana. Ana iya ganinta daga gefen duniyar Venus ta ƙasa-ƙasa. Mercury kan ɓullo ta saman Arewa maso Gabas a ƙarshen ganin awa guda kafin rana ta fito ranar 27 ga watan Yuni."	https://www.bbc.com/hausa/articles/cw4p7gg5zjvo
health	Lafiya Zinariya: Dalilan da ke sa mace ta haifi ɗa ba rai	Najeriya ita ce kasa ta uku a cikin jerin kasashe shida da aka fi samun mace-macen jariran a duniya. Kasar Indiya ce ta farko, sai Pakistan ke biye da ita. Ragowar kasashe ukun kuma su ne Jamhuriyar demokradiyyar Congo, sai China, sannan Habasha wato Ethiopia. Bayanin hakan na kunshe ne a cikin wata makala da aka wallafa a shafin intanet na hukumar lafiya ta Duniya. Makalar da aka wallafa a shekarar 2019 ta bayyana cewa, kimanin 'yan tayi miliyan biyu ne ke mutuwa duk shekara daga shekarar 2000 zuwa ta 2019. A cewar makalar asarar da aka samu ta bambanta daga wani bangare zuwa wani a duniya. Inda matsalar ta fi kamari a yankin kudu da hamadar saharar Afrika. Sai kuma kudancin Asiya.A cewar makalar, a cikin kasa guda ma ana samun wasu wuraren da suka fi wasu, samun matsalar ta matan da ke haihuwar jarirai ba rai. Kamar misali a yankunan karkara a kudancin kasar Nepal, inda yawancin mata suka fi haihuwa a gida ba tare da kwararriyar ungozoma ba, mace-macen jariran ya kai kashi 30 zuwa hamsin cikin dari sama da abin da ake samu a biranen kasar. Hakazalika, matsalar ta rubanya a yankunan karkara da ke yammacin kasar Sin, idan aka kwatanta da abin da ake samu a kasar gaba daya. Dalilan da ke janyo wadannan bambance-bambance a cikin kasa daya kuwa, inji makalar sun hada da rashin samun damar yin awon ciki da karbar haihuwa mai inganci. Da rashin kyakkyawan tsarin tura mai ciki babban asibiti a lokacin da ya dace da kuma rashin samun yin tiyata domin a  cire da. Masu makalar sun ce samar da abubuwan da ake bukata da kuma cin gajiyar jarin da ake zubawa don magance matsalar, zai taimaka gaya wajen kare aukuwar haihuwar jarirai ba rai, a wadannan yankunan da matsalar ta fi muni. Makalar ta kuma yi karin bayani kan yadda ake ci gaba da samun wannan matsalar a tsakanin wasu mutane a kasashe masu karfin kudaden shiga. Inda ta ce kabilu marasa rinjaye a kasar Canada ba sa samun kula sosai a yayin da matansu ke da ciki, lamarin da ke janyo karuwar mutuwar jarirai a wajen haihuwa. Haka kuma mata bakaken fata Amurkawa, sun fi fuskantar barazanar haihuwar jarirai ba rai har sau biyu, idan aka kwatanta da mata Amurkawa fararen fata. Makalar ta kuma kara da cewa zurfin ilimin mace shi ma yana tasiri wajen bambanci da ake samu, abin da ke janyo haihuwar jarirai ba rai a kasashen da ke da karfin kudin shiga.	https://www.bbc.com/hausa/rahotanni-56374869
health	Lafiya Zinariya: Cututtukan da mata ke dauka ta hanyar jima’i	Latsa alamar lasifika da ke sama domin sauraron shirin Lafiya Zinariya Likitoci sun bayyana cewa idan ba a nemi magani a kan lokaci ba, wadannan cututtuka za su iya tsananta kuma su haifar da illoli ko ma su kai ga asarar rayuka. Ciwon sanyi da cutar HIV da ciwon hanta da wadanda a turance ake kira clamydia da syphilis da dai sauransu, suna daga cikin wadanda ake dauka ta hanyar jima'i.	https://www.bbc.com/hausa/shirye-shirye-na-musamman-52683918
entertainment	Coronavirus ta mayar da 'yan fim abin tausayi - Adam A. Zango	Mun soma wallafa wannan labarin ranar 11 ga watan Afrilu. Latsa alamar lasifika da ke sama domin sauraren hira da Adam A. Zango: Tauraron fina-finan Kannywood, Adam A. Zango, ya ce coronavirus ta mayar da 'yan fim abin tausayi saboda ta tilasta musu zaman gida. Sai dai tauraron ya ce hakan ya fi domin kuwa samun lafiya ya fi neman kudi. A cewarsa, annobar coronavirus ta shafi sana'arsu sosai kasance ta hana mutane cakuduwa da juna. Ya ce a matsayinsa na tauraro da mawaki, babban aikinsa ya shafi zuwa taron jama'a don haka bai wa mutane umarni su zauna a gidajensu ba tare da zirga-zirga ba tamkar tsayar da sana'arsa ce.	https://www.bbc.com/hausa/labarai-52245325
entertainment	Waka ta 9 a 2019 'Yaran North Side Cypher 2019'	Waka ta 9 a 2019 'Yaran North Side Cypher 2019'	https://www.bbc.com/hausa/labarai-50905505
entertainment	Rahama Sadau na shan yabo da suka bayan shekara bakwai a Kannywood	"Masu bibiyar shafukanmu na sada zumunta da muhawara da ma wasu da ke bin diddigin rayuwar fitacciyar tauraruwar Kannywood, Rahama Sadau, sun bayyana ra'ayoyi mabambanta a daidai lokacin da take cika shekara bakwai tana harkokin fim. A ranar Alhamis ne tauraruwar, wadda aka fi sani da Priyanka saboda kaunar da take yi wa tauraruwar fina-finan India Priyanka Chopra, ta sanar da cewa ta cika shekara bakwai tana fitowa a fina-finan Hausa. A sakon da ta wallafa a shafinta na Instagram, Rahama Sadau, ta gode wa Allah bisa nasarorin da ta samu cikin shekara bakwai da ta yi tana fitowa a fina-finai. Sakon yana dauke da hoton fim dinta na farko, Gani Ga Wane, wanda ta fito a matsayin budurwar Ali Nuhu kodayake wani dattijo a fim din, Shehu Hassan Kano, ya nuna cewa yana son aurenta. Tun daga wancan fim din, Rahama ta fito a fina-finai masu dimbin yawa - na Hausa da na turanci da ake yi a Kudancin Najeriya. Baya ga haka, ta dauki nauyin shirya fina-finai a kamfaninta na Sadau Movies, musamman fitaccen fim din nan na Mati A Zazzau da kuma Rariya. Wasu daga cikin fina-finan su ne Jinin Jiki Na, Farin Dare, Wutar Gaba, Kasa Ta, Wata Tafiya, da Halacci. Kazalika wasu daga cikin fina-finan turancin da ta fito sun hada da Sons of Caliphate, Up North, If I Am President, da Zero Hour. Mutane da dama sun bayyana ra'ayoyi daban-daban a kan sakon da muka wallafa a shafukan sada zumuntar BBC Hausa a Facebook da Twitter da kuma Instagram inda muka nemi su gaya mana fim din tauraruwar da ya fi burge su. A shafin Instagram, Khaleed Ringeem da Abba Mai Shadda sun ce sun fi son fim dinta na Kanwar Dubarudu. Sai dai Bello Kadir Kad ya ce: ""Ni fim din nata bai taba burge ni ba."" A shafin Twitter, @Laddon_Gusau ya ce ya fi son fim din Mati A Zazzau. Su kuwa @ShapeeuBaddo da @Abdull_Azeezz sun ce sun fi son Matar Mutum. A shafinmu na Facebook ma an samu ra'ayoyi daban-daban kan tauraruwar. Real Journalist Mukhtar ya ce: ""Fina-finanta da dama suna burge ni kuma jarumata ce sosai; yanzu ne dai na yi baya da ita bayan shigowar Maryam Yahaya."" Isah Kayarda ya ce: ""Babu wata burgewa da ta yi, film dinta mafi yawa wulakanta tarbiyar addinin ce da al'adun mu, tunda take sana'ar film ba ruwanta da nuna mutuncin addininta, ballantana al'adar ta."" Sai dai ita kanta tauraruwar ta ce tana son dukkan fina-finanta. A nasa bangaren, Barrister M. Runka addu'a ya yi mata yana mai cewa: ""Ni a gaskiya na kasance daya daga cikin masoya Rahama Sadau sannan kuma a kodayaushe ina sa ta cikin addu'ata kamar yadda nake yi wa sauran 'yan uwana. Fatana a koyaushe Allah ya ba ta miji na gari ta yi aure kamar kowace mace."""	https://www.bbc.com/hausa/labarai-54208855
religion	Bidiyon Ku San Malamanku tare da Dokta Hasan Dikko	Ku latsa hoton da ke sama don kallon bidiyon: A cikin shirinmu na Ku San Malamanku na wannan makon, mun tattauna da daya daga manyan jagororin kungiyar Jama'atu Izalatil Bid'a Wa Ikamatussunna na kasa Dokta Hasan Dikko, inda ya bayyana mana tarihinsa.	https://www.bbc.com/hausa/labarai-56031225
sports	Ronaldo ya yi watsi da tayin Saudiyya, De Jong ya ki komawa United	Wakilin Frenkie de Jong, dan wasan tsakiya na Barcelona ya shaida wa manchester United cewa dan wasan na son barin Camp Nou amma ba ya son komawa Old Trafford . (Sport - in Spanish) Sai dai Barcelona ta shaida wa De Jong cewa ta fi son ya nufi Manchester United. (The Athletic) Barca na tunanin tafiya rangadi zuwa Amurka amma va tare da De Jong ba, musamman domin tana son sayar wa United dan wasan. (Sport - in Spanish) Shi kuwa Cristiano Ronaldo, dan wasan gaba mai shekara 37 na Manchester United ya sanar da aniyarsa ta yin watsi da wani tayin da wata kungiyar kwallon kafa ta Saudiyya ta yi masa, inda Bayern Munich da Atletico Madrid ke bayyana sha'awar raba shi da Ingila. (ESPN) Juventus ta tuntubi Arsenal kan daukan Gabriel Magalhaes, dan wasan baya mai shekara 24 domin ya maye gurbin Matthijs de Ligt, mai shekara 22, wanda ake sa ran zai koma Bayern Munich. (Independent) Dan wasan baya na Ingila na 'yan kasa da shekaru 21, Djed Spence mai shekara 21 ya kusa kammala sauya sheka daga Middlesbrough zuwa Tottenham Hotspur kan fam miliyan 12. (Times - subscription required) Ana alakanta Barcelona da Carnney Chukwuemeka, dan wasan tsakiya na kungiyar 'yan kasa da shekara 19 ta Ingila. Dan wasan mai shekara 18 na da sauran shekara guda kafin kwantiraginsa ta zo karshe a Aston Villa. (Mundo Deportivo - in Spanish) Arsenal kuwa na can na shirin sayo Oleksandr Zinchenko, dan wasan kasar Ukraine da Manchester City mai shekara 25. (The Athletic) Leeds United na daf da cimma yarjejeniya ta euro miliyan 25 da Paris St. Germain domin raba ta da dan wasanta dan asalin kasar Faransa Arnaud Kalimuendo mai shekara 20. (90min)	https://www.bbc.com/hausa/articles/cek0llkmj4go
sports	M﻿essi da Neymar da Mbappe sun ci kwallo 43 a tsakaninsu a bana	R﻿anar Asabar Paris St Germain ta doke Troyes da ci 4-3 a wasan mako na 13 a gasar Ligue 1, inda Lionel Messi da Neymar da Kylian Mbappe sun ci kwallaye. Messi da Neymar kowanne ya ci ya kuma bayar aka zura a raga, bayan da Carlos Soler ya fara ci wa PSG, sannan Mbappe ya zura na hudu a bugun fenariti. I﻿ta kuwa Troyes ta ci kwallaye ta hannun Ante Palaversa daf a tashi da kuma Tanguy Zoukrou da ya fara cin biyu tun farko. K﻿awo yanzu yan wasan uku sun zura kwallo 43 a tsakaninsu a kakar nan, har da 11 ta Mbappe da 10 ta Neymar da bakwai da Messi suka ci a Ligue 1 kawo yanzu. D﻿ukkan 'yan wasan hudu sun ci kwallo a wasan da PSG ta doke Maccabi Haifa 7-2 a Champions League da tuni ta kai zagayen gaba. P﻿SG mai rike da kofin Ligue 1 guda 10, wadda ba ta yi rashin nasara a bana a dukkan fafatawa ba, za ta fuskanci Juventus a wasan karshe a rukuni na takwas ranar Laraba. I﻿dan PSG ta yi nasara a wasan zai ba ta damar jan ragamar rukunin zuwa wasannin kungiyoyi 16 da za su ci gaba da kece raini a gasar Zakarun Turai ta bana.	https://www.bbc.com/hausa/articles/cd1g2z8d5pdo
business	Hukuncin kotun Birtaniya zai wa Najeriya illa - Emefiele	"Gwamnan Babban Bankin Najeriya CBN Godwin Emefiele ya mayar da martani bayan da wata kotun Birtaniya ta umarci Najeriya ta biya dala biliyan 9 ga wani karamin kamfani mai. Mista Emefiele ya shaida wa manema labarai a ranar Litinin cewa gwamnatin kasar ba za ta amince da hukuncin kotun ba, wanda zai iya janyo wa asusun ajiyar kudaden waje na kasar cikas. ""Mun san cewa a cikin ilollin hukuncin dai, akwai na shafar manufofin kudaden kasar kuma shi ya sa CBN ke kokarin kare Najeriya da kuma kare asusun ajiyar kudadenta na waje,"" in ji shi. Gwamnatin Najeriya dai ta ce tana duba yiwuwar kama wasu jami'ai da take zargi da hannu a hukuncin kotun wanda ya bukaci sai ta biya wani kamfani tsabar kudi har dala biliyan 9, saboda saba yarjejeniya da suka kulla. Kotun ta umarci gwamnatin Najeriya a ranar Juma'a da ta biya kamfanin Process & Industrial Developments Ltd (P&ID) wadannan makudan kudi ta hanyar kwace kadarorin gwamnatin kasar. Tun farko a 2017 kotu ta bukaci kasar ta biya kamfanin kusan dala biliyan shida da rabi kafin yanzu kuma kotun London ta kara dala biliyan biyu da miliyan 400. Jumullar kudin dai sun kai kwatankwacin kashi 20 cikin 100 na dukiyar da Najeriya ta ce ta tara a lalitar kudadenta na kasashen ketare wato dala biliyan 45. Mai magana da yawun shugaban Najeriya Malam Garba Shehu, ya ce batun tsohuwar shari'ah ce da jami'an gwamnatocin baya suka gaza wajen daukaka kara, har damar ta wuce. ""Masu mulki a wancan zamani ba su daukaka kara ba har kofa ta toshe,"" in ji shi. Ya kuma ce gwamnatin Buhari ta yi kokarin tunanin matakin da za ta dauka domin jinkirta aiwatar da hukuncin domin bude kofar ta daukaka kara, amma kotun a Ingila ta ce ba za ta bayar da wannan dama ba. Ya zargi jami'an gwamnatin baya da yin sakaci kan abin da ya kira ""hadin bakinsu don cutar da Najeriya har suka bari abu ya kasance haka."" Hakazalika ya ce duk da gwamnati za ta daukaka kara, amma abu na farko da za a yi shi ne duk wani wanda aka san da hannunsa a cikin wannan hadin baki don a cuci Najeriya tare da wani kamfani na kasar waje, gwamnati za ta sa a kamo su kuma za ta dauki mataki akansu. Wata sanarwa a shafin intanet na kamfanin ta ce yarjejeniyar ta ba shi damar gina wata katafariyar masana'ntar gina sarrafa iskar gas wadda Najeriya za ta karba kyauta don bunkasa lantarki a kasar. Amma kamfanin ya ce ya fuskanci karin kudin ruwa a kullum saboda rushewar yarjejeniyar, batun da lauyoyin gwamnatin Najeriya suka ce ya wuce hankali."	https://www.bbc.com/hausa/labarai-49400792
entertainment	...Daga Bakin Mai Ita Tare da Fati Muhammad	Ku latsa hoton da ke sama don kallon bidiyon: Daga bakin mai ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 35, shirin ya tattauna da shaharrariyar tauraruwar fina-finan Kannywood Fati Muhammad wadda ta amsa tambayoyin da suka shafi rayuwarta. A cikin tattaunawar, ta yi waiwaye kan dalilan da suka sanya ta soma harkar fim, da irin rawar da ta fi takawa, da ma wanda ta fi so a hada ta da shi a fim. Kazalika ta yi magana kan abin da ba za ta taba mantawa da shi ba, da kuma shigarta harkokin siyasa, har ma da nau'in abincin da ta fi so ta ci. Ɗaukar bidiyo: Yusuf Yakasai Tacewa: Fatima Othman	https://www.bbc.com/hausa/media-56018963
business	Rufe shagunan 'yan Najeriya a Ghana: Najeriya ta gargaɗi Ghana	"Najeriya ta zargi Ghana kan abin da ta kira ""cin zarafin 'yan kasarta a Ghana da kuma yadda hukumomin Ghanar ke ƙara matsa wa 'yan Najeriya lamba"". Wata sanarwa daga ministan yada labaran kasar, Lai Mohammed, ta ce an mayar da 'yan Najeriya a Ghana ""wasu abin yi wa ba'a"". Lai Mohammed ya ce gwamnatin Najeriya na duba hanyoyin da za ta bi domin yi wa tufkar hanci, sai dai bai bayyana matakan ba. A cewarsa, rashin kyautawar da Ghana ta yi wa Najeriya sun hada da: rushe wani gini na ofishin jakadanacin Najeriya a birnin Accra da iza ƙeyar 'yan Najeriya zuwa gida da rufe shagunansu. Tun a farko wannan makon ne ministar harkokin wajen Ghana, Shirley Ayorkor Botchwey ta kira jakadan Najeriya a Ghana domin yi masa ƙorafi kan wasu kalamai da aka ce Najeriya ce ta yi. An rawaito cewa ministan harkokin wajen Najeriya Geoffrey Onyeama na cewa farmakin da ake kai wa masu kasuwanci ba bisa ƙa'ida ba a Ghana ana yi ne saboda ƙoƙarin cimma manufar siyasa. A cikin jerin saƙonnin da ta wallafa a shafin Twitter, ministar ta bayyana kalaman a matsayin ""abin takaici"" sannan ta bayyana cewa gwamnatin Ghana ba ta da nufin cuzguna wa 'yan wata ƙasa. Dokokin Ghana dai sun haramta wa 'yan ƙasashen waje buɗe shagunan sayar da ɗaiɗaikun kayayyaki, musamman ma a yankunan da ake kasuwanci. 'Yan kasuwa na cikin gida na matsa wa gwamnati lamba kan ta tabbatar an yi aiki da dokokin, kamar yadda wakilin BBC a Accra, Thomas Naadi ya bayyana. Hulɗar difilomasiyyya tsakanin ƙasashen biyu ta taɓarɓare a 'yan watannin nan, bayan saɓani kan rufe shaguna da kuma rushe gini mallakin ofishin jakadancin Najeriya."	https://www.bbc.com/hausa/labarai-53957385
sports	A﻿rgentina ta je Qatar bayan wasa 35 a jere ba a doke ta ba	A﻿rgentina za ta buga Gasar Kofin Duniya a Qatar karo na 18 daga 22 da a gudanar tun fara wasannin a 1930. A﻿rgentina tana rukuni na uku da ya hada da Saudi Arabia da Poland da kuma Mexico. Z﻿a a fara Gasar tsakanin 20 ga watan Nuwamba zuwa 18 ga watan Disamba. Sai dai w﻿annan karon Argentina karkashin kyaftin Lionel Messi za ta shiga wasannin Qatar, bayan karawa 35 a jere ba tare da an doke ta ba. T﻿a fara wannan bajintar daga ranar 6 ga watan Yulin 2019, bayan doke Chile 2-1 a Copa America a Brazil. C﻿ikin kwazon da ya kai ta samun tikitin shiga Gasar Kofin Duniya a Qatar har da lashe Copa Ameria da cin wasa 24 da canjaras 11. W﻿asa na 35 a jere da ba a doke ta ba shi ne wanda ta ci Jamaica 3-0 a karawar sada zumunta ranar 27 ga watan Satumba. Argentina mai kofin duniya biyu ta yi ta uku a Gasar karo uku a 1930 da 1990 da kuma a 2014. H﻿aka kuma jumulla Argentina ta yi nasara a wasa 47 daga 81 a dukkan karawar Gasar Kofin Duniya a tarihi. J﻿erin wasa 35 da Argentina ta yi a jere ba a doke ta ba Lamba      Rana.            Sakamako                                                  Gasa 1          July 6, 2019          Argentina 2-1 Chile                         Copa America 3          Sept. 10, 2019      Argentina 4-0 México                      Friendly 4          Oct. 9, 2019          Germany 2-2 Argentina                  Friendly 5          Oct. 13, 2019        Argentina 6-1 Ecuador                    Friendly 6          Nov. 15, 2019       Argentina 1-0 Brazil                          Friendly 7          Nov. 18, 2019       Argentina 2-2 Uruguay                    Friendly 8          Oct 8, 2020           Argentina 1-0 Ecuador              World Cup Qualifier 9          Oct. 13, 2020        Bolivia 1-2 Argentina                 World Cup Qualifier 10        Nov 12, 2020       Argentina 1-1 Paraguay             World Cup Qualifier 11        Nov. 17, 2020      Peru 0-2 Argentina                       World Cup Qualifier 12        June 3, 2021       Argentina 1-1 Chile                      World Cup Qualifier 13        June 8, 2021        Colombia 2-2 Argentina             World Cup Qualifier 14        June 14, 2021     Argentina 1-1 Chile                          Copa America 15        June 18, 2021    Argentina 1-0 Uruguay                    Copa America 16        June 21, 2021     Argentina 1-0 Paraguay                  Copa America 17        June 28, 2021    Argentina 4-1 Bolivia                        Copa America 18        July 3, 2021       Argentina 3-0 Ecuador                     Copa America 19        July 6, 2021       Argentina 1-1 (3-2) Colombia         Copa America 20        July 10, 2021     Brazil 0-1 Argentina                           Copa America 21        Sept. 2, 2021      Venezuela 1-3 Argentina              World Cup Qualifier 22        Sept. 9, 2021     Argentina 3-0 Bolivia                      World Cup Qualifier 23        Oct. 7, 2021      Paraguay 0-0 Argentina                  World Cup Qualifier 24        Oct. 10, 2021     Argentina 3-0 Uruguay                 World Cup Qualifier 25        Oct. 14, 2021     Argentina 1-0 Peru                          World Cup Qualifier 26        Nov. 12, 2021     Uruguay 0-1 Argentina                 World Cup Qualifier 27        Nov. 16, 2021    Argentina 0-0 Brazil                        World Cup Qualifier 28        Jan. 27, 2022     Chile 1-2 Argentina                         World Cup Qualifier 29        Feb. 1, 2022        Argentina 1-0 Colombia                World Cup Qualifier 30        March 25, 2022    Argentina 3-0 Venezuela           World Cup Qualifier 31        March 29, 2022       Ecuador 1-1 Argentina            World Cup Qualifier 32        June 1, 2022       Italy 0-3 Argentina                             Finalissima 33        June 5, 2022       Argentina 5-0 Estonia                            Friendly 34        Sept. 23, 2022     Argentina 3-0 Honduras                       Friendly 35        Sept. 27, 2022.    Argentina 3-0 Jamaica                           Friendly '﻿Yan wasan da Argentina ta je da su Qatar: Masu tsaron raga: Emiliano Martinez (Aston Villa), Franco Armani (River Plate) and Geronimo Rulli (Villarreal) Masu tsaron baya: Gonzalo Montiel (Sevilla), Nahuel Molina (Atletico Madrid), German Pezzella (Real Betis), Cristian Romero (Tottenham Hotspur), Nicolas Otamendi (Benfica), Lisandro Martinez (Manchester United), Juan Foyth (Villarreal), Nicolas Tagliafico (Olympique Lyonnais), Marcos Acuna (Sevilla) Masu buga tsakiya: Leandro Paredes (Juventus), Guido Rodriguez (Real Betis), Enzo Fernandez (Benfica), Rodrigo De Paul (Atletico Madrid), Exequiel Palacios (Bayer Leverkusen), Alejandro Gomez (Sevilla), Alexis Mac Allister (Brighton & Hove Albion) Masu cin kwallaye: Paulo Dybala (AS Roma), Lionel Messi (Paris St Germain), Angel Di Maria (Juventus), Nicolas Gonzalez (Fiorentina), Joaquin Correa (Inter Milan), Lautaro Martinez (Inter Milan), Julian Alvarez (Manchester City).	https://www.bbc.com/hausa/articles/c0dr0pwrw32o
politics	Yadda Rasha da ƙasashen Yamma ke rububin samun goyon bayan Afirka	"Yayin da Rasha ke fuskantar tsangwama daga ƙasahen duniya, an yi wa Ministan Harkokin Wajen Rashar Sergei Lavrov kyakkyawar tarba a ziyararsa a ƙasashen Afirka huɗu. Ziyarar ta Mista Lavrov ta nuna cewa har yanzu Rasha na da ƙarfi irin na difilomasiyya da za ta iya karawa da ƙasashen Yamma wajen samun goyon bayan ƙasashen Afirka. Ministan ya ziyarci Masar, da Habasha, da Uganda da kuma Congo-Brazzaville. Akasarin ƙasashen Afirka - kamar Najeriya da Kenya, waɗanda su ne mafiya girman tattalin arziki a yamma da kuma gabashin Afirka - sun goyi bayan yin Allah-wadai da hare-haren Rasha a Ukraine a ƙuri'ar da aka kaɗa a zauren Majalisar Ɗinkin Duniya (MDD) a watan Maris, inda suka nemi ta janye daga ƙasar. Sai dai kuma kusan rabin ƙasashen da suka kauce wa kaɗa ƙuri'ar guda 17 daga Afirka suke. Cikinsu har da Afirka ta Kudu - wadda ke jin Rasha ta taimaka mata wajen yaƙi da gwamnatin wariyar launin fata. Da kuma Uganda wadda ke shirin karɓar shugabancin ƙungiyar ƙasashen 'yan ba-ruwanmu, wadda aka kafa lokacin Yaƙin Cacar-Baka tsakanin ƙasashen da ba sa son su ɗauki ɓangare a rikicin Tarayyar Soviet da ƙasashen Yamma. Yayin wani taron manema labarai tare da Mista Lavrov, Shugaban Uganda Yoweri Museveni ya jaddada matsayinsa na 'yan ba-ruwanmu kan yaƙin Ukraine. ""Ba ma son zama abokan gabar abokin gabar wani mutum,"" in ji shi. A wajen Lavrov, muhimmancin ziyarar shi ne ya musanta batun cewa Rasha ce ke haifar da yunwa a Afirka. Ya ɗora alhakin hauhawar farashin kayan da ake fuskanta kan takunkuman da ƙasashen Yamma suka ƙaƙaba wa ƙasarsa. Sai dai bai yi wa ƙasashen Afirka tayin komai ba don rage musu raɗaɗin halin da suke ciki. Idan aka kwatanta da sanarwar Amurka da ta ce za ta bai wa ƙasashen tallafin dala biliyan ɗaya da ɗoriya domin su rage, da kuma shirin Faransa na noma domin tallafa wa ƙasashe Afirka, za a ga bambanci mai girma. Shi ma Shugaban Faransa Emmanuel acron na yin tasa ziyarar a ƙasashen Afirka, inda yake ziyartar Kamaru, da Benin, da Guinea-Bissau. Ya faɗa a Kamaru: ""Wasu na zarginmu cewa takunkuman da ƙasashen Turai suka saka ne ke jawo matsalar ƙarancin abinci a Afirka. ""Wannan ba gaskiya ba ce. Rasha ta mayar da abinci da makamashi a matsayin makamin yaƙi."" Da yake mayar da martani kan wannan iƙirari, Lavrovya ce matsalar abincin ta fara ne daga lokacin annobar korona, amma ya yarda cewa ""halin da ake ciki a Ukraine ya shafi kasuwar abinci"". A Masar, Mista Lavrov ya ba da tabbaci cewa kamfanonin fitar da abinci na Rasha za su cika alƙawuransu. Tattalin arziƙin Masar ya fi dogara da Rasha fiye da sauran ƙasashen Afirka. Kusan kashi 80 cikin 100 na alkamar da take shigarwa cikin ƙasarta na fitowa ne daga Rasha da Ukraine, kuma ɗaya cikin uku na 'yan yawon buɗe-ido da ke zuwa ƙasar, daga Rasha suke. A al'adance, alaƙar Rasha da Afirka ta ta'allaƙa ne kan harkokin tsaro - inda ake cinikin bindigogi da kuma jiragen sama na yaƙi. A baya-bayan nan, an ga sojojin haya na Rasha da ke fafata yaƙi a Mali da kuma Jamhuriyar Afirka ta Tsakiya da zimmar taimaka wa dakarun gwamnati murƙushe 'yan tawaye. Yayin ziyarar tasa, Mista Lavrov ya mayar da hankali kan taron ƙawance da za a yi tsakanin Rasha da Afirka a Habasha a watan Oktoba mai zuwa, inda ake sa ran saka hannu kan yarjejeniyoyi da suka shafi tsaro da kasuwanci don yauƙaƙa alaƙa. Shi ma wakilin musamman na Amurka a kusurwar Afirka Michael Hammer,  Michael Hammer na ziyartar Masar da Habasha, yayin da shi kuma jakadan Amurka a MDD, Linda Thomas-Greenfield zai je Uganda da Ghana a mako mai zuwa. Ƙasashen Yamma sun zaƙu su nuna wa ƙasashen Afirka rawar da za su iya takawa da kuma tuna musu cewa suna yin hakan ta hanyar ba da tallafi da kuma kasuwanci."	https://www.bbc.com/hausa/articles/ckvx8wz5430o
religion	Ramadan: Tambayoyin da aka fi yi wa malamai da azumi	Latsa hoton da ke sama don kallon bidiyon: A wannan bidiyon, BBC ta tambayi wasu malamai kan irin tambayoyin da mutane suka fi yi musu a lokacin azumin Watan Ramadan.	https://www.bbc.com/hausa/labarai-52492593
religion	Coronavirus: Sabon salon kiran sallah da ake yi saboda korona a Nigeria	"Sakamakon hana sallar jam'i da hukumomi a kasashen duniya daban-daban suka yi don kiyaye lafiyar jama'a daga cutar korona, yanzu masu kiran salla wato ladanai, na amfani da salon kiran salla na lokacin annoba. Maimakon yadda aka saba inda ladan kan yi kira ga jama'a su hallara domin a yi sallar jam'i, yanzu ladanai kan yi amfani da wasu kalamai ne na daban - na bukatar jama'a su yi salla a gidajensu. Wannan wani salon kiran salla ne da mutane da dama ba su taba ji ba sai a wannan lokaci na annobar Korona. Zakariyya Muhammad - babban ladani na babban masallaci na kasa da ke Abujar Najeriya - ya shaida wa BBC cewa yanzu idan an kira sallah cewa ake mutane su yi sallah a gidajensu. ""Yanzu idan mun kira sallah sai mu ce ala sallu fi rihalikum ko kuma fi biyutikum wato ku yi sallah a gidajenku,"" in ji Zakariyya. Mallam Muhammad Zakariyya ya ce shi kansa bai taba jin irin wannan kiran sallar ba a rayuwarsa kuma bai taba yi ba a tsawon shekara 27 da ya yi yana ladanci. ""Ba mu taba ji ba sai a irin wannan lokaci na korona, mun dai karanta a litattafai cewa ana yin irin wannan kiran salla,"" in ji shi. Ya ci gaba da cewa: ""Wannan kiran salla ya samo asali ne a lokacin manzon Allah a yanayi irin wannan, lokacin da aka yi ruwa mai ban mamaki. ""Sai manzon Allah ya umarci sahabbansa da su fada wa mutane cewa su yi sallah a inda suke ko kuma gidaensu. ""Shi ne mu ma yanzu muke yi. Maimakon mu ce hayya alassalati hayya alalfalahi, sai mu ce sallu fi biyutikum ko sallu fi rihalikum."" Mallam Zakariyya ya koka game da yadda ake kiran sallah amma sai masallaci ya kasance fayau. ""Abin babu dadi - a kira sallah amma sai ka ga masallaci ba kowa ko kuma ka ga mutane kowa ya ja gefe yana sallah shi kadai."" Addinai a fadin duniya sun shiga wannan bakon halin ne tun daga watan Fabarairu - lokacin da cutar korona ta fara fantsama kasashen duniya - inda aka saka dokar hana fita a akasarin kasashen. Cutar ta faro ne daga birnin Wuhan da ke yankin Hubie na kasar China a watan Disambar 2019. A ranar 11 ga watan Maris Hukumar Lafiya ta Duniya (WHO) ta ayyana cutar a matsayin annoba ta duniya. Ya zuwa yanzu, annobar korona ta halaka mutum kusan 250,000 a fadin duniya, yayin da kusan miliyan uku da rabi suka kamu, a cewar alkaluman Jami'ar Johns Hopkins."	https://www.bbc.com/hausa/labarai-52522956
health	Lafiya Zinariya: Shin ana iya daukar farfadiya ta hanyar taba mai cutar?	Farfadiya na daya daga manyan cutukan da suka shafi kwakwalwa da ake yawan gani a manya da yara a ko ina a fadin duniya. Sannan akwai rashin fahimta sosai dangane da wannan matsala wanda hakan ya sa akwai camfe-camfe da dama da ke yi kan cutar. A makon da ya gabata, likitar kwakwalwa Dakta Joyce Oseghale ta yi bayani kan farfadiya da ire-irenta da abubuwan da ke haifar da ita har ma da alamominta. A wannan makon kuwa, ta yi bayani ne kan yadda ake magance ta a asibiti da irin kulawar da ya kamata a bai wa mai wannan cuta. Sannan ta yi karin haske kan wasu camfe-camfe da ake yi dangane da cutar farfadiya.	https://www.bbc.com/hausa/labarai-53953636
entertainment	Hafsat Shehu: Halin da na shiga tun bayan rasuwar Ahmad S Nuhu	"Latsa hoton da ke sama domin kallon bidiyon: Tsohuwar matar fitaccen tauraron Kannywood, Ahmad S. Nuhu, ta bayyana mawuyacin halin da ta fada a ciki bayan rasuwarsa. Hafsat Shehu ta bayyana haka ne a wata hira da BBC Hausa a yayin da tauraron yake cika shekara 15 da rasuwa. Tauraron ya rasu ne ranar 1 ga watan Janairun shekarar 2007 sakamakon hatsarin mota a garin Azare na jihar Bauchi da ke arewa maso gabashin Najeriya. Ta ce ta fada cikin matukar bakin ciki yadda ""idan na ga wasu mutane suna dariya nakan tambayi mahaifiyata cewa yaushe zan yi dariya'? A cewarta Ahmad Nuhu mutum ne da yake ganin mutunci da darajar mata."	https://www.bbc.com/hausa/media-59846168
business	Abin da ya sa hauhawar farashi ta munana a Amurka	"A shekarar da ta gabata, 'yan kasuwa da dama sun soma kara farashi kan kayayyakinsu irin wanda aka dade ba a gani ba. Daya daga cikin manyan kasashen da wannan lamari ya fi muni ita ce Amurka. Farashin kayayyaki ya tashi da kashi 4.7 a bara - fiye da kowace kasa a cikin kasashe na kungiyar G7 da suka fi karfin tattalin arziki a duniya, a cewar kungiyar kasashe masu hada kai wajen ci gaban tattalin arziki, wadda a turance ake kira Organisation for Economic Cooperation and Development (OECD).  Alal misali, a Birtaniya farashi ya hauhawa ne kawai da kashi 2.5. A watan jiya, farashi hauhawa da kashi 8.6 a Amurka, daya daga cikin mafiya muni a duniya. Ba Amurka ce kadai kasar da ta yi fama da abubuwan da suka haddasa hauhawar farashi a shekarar da ta gabata ba - wadanda suka hada da karancin samar da kayayyaki sakamakon cutar korona da kuma hauhawar farashin abinci sakamakon aukuwar mahaukaciyar guguwa da fari wadanda suka sa kaka ba ta yi kyau ba. Me ya sa aka samu munanar hauhawar farashi a Amurka? A cikin kalma biyu, dalilin shi ne - matukar bukata. Hakan ya faru ne sakamakon amincewar da gwamnatin Amurka ta yi a kashe makudan kudaden da suka kai $5tn (£4.1tn)  domin kare magidanta da masu kasuwanci daga radadin matsin tattalin arziki  saboda cutar korona. Matakin rage radadin matsin tattalin arziki da aka yi wa magidanta - wanda ya hada da ba su chaki na kudi -  ya taimaka musu ci gaba da sayen kayayyaki. Magidanta sun rika amfani da kudaden domin sayen kayan daki, da motoci da kayan lataroni sosai. Kuma wannan matukar bukata ta kayayyaki ta zo daidai da karancin samar da kayayyaki sakamakon annobar korona, lamarin da ya sa 'yan kasuwa suka kara farashin kayayyaki. Wani bincike da Baitulmalun San Francisco ya gudanar ya nuna cewa bai wa mutane kudaden tallafin korona ya ta'azzara hauhawar farashin kayayyaki da kimanin kashi uku zuwa karshen 2021 - lamarin da ya sa hauhawar farashi a Amurka ta ninninka ta sauran kasashe. Oscar Jorda, wani babban mai bayar da shawara a Baitulmalun kuma daya daga cikin mutanen da suka gudanar da binciken, ya ce lamarin a fayyace yake karara. Mutane da dama, ciki har da fitaccen masanin tattalin arziki na Jami'ar Harvard, Larry Summers, sun yi gargadin cewa bai wa mutane tallafi zai haifar da hauhawar farashin kayayyaki tun ma kafin a soma ba su. Sai dai wasu da dama, ciki har da shugaban  Baitulmalun kasar, da Babban Bankin Amurka, sun bayyana cewa  hauhawar farashin za ta kasance ta dan ""karamin lokaci"" kuma za ta gushe da zarar matsalolin da cutar korona ta haifar suka tafi. Baitulmalun Amurka - wanda ya kaddamar da shirinsa na tallafa wa mutane lokacin da cutar korona ta barke - yana jan kafa wajen daukar mataki game hauhawar farashi, ko da kuwa lokacin da hasashen da ake yi kan hauhawar farashin ya sauya, a cewar Ricardo Reis, farfesa a London School of Economics. ""Sauyin da aka samu game da hasashe shi ne ya kasance daga na dan wani lokaci  zuwa wanda ya ci gaba kuma Baitulmalun ya ja kafa wurin daukar mataki."" Tallafin da aka bai wa mutane na farfadowa daga matsin tattalin arziki sakamakon korona, ciki har da ba su chaki na kudi, ya sa ba a ji tasirin annobar sosai ba a shekarar da ta wuce, duk da rashin samun kudin shiga sosai. Sai dai a yayin da mutane suka kashe kudin da suka tara, hakan ya haddasa babbar matsala ga Shugaba Joe Biden a siyasance, inda jam'iyyar Republican ta dora masa alhakin hauhawar farashin kayayyaki. A nasa bangaren, Mr Biden ya dora alhakin hauhawar farashin kan yakin Ukraine, wanda ya yi tarnaki kan shigar da fetur da kuma fitar da kayayyakin abinci irin su fulawa, lamarin da ya haifar da hauhawar farashi da kuma kuntata halin rayuwa a fadin duniya. A yankunan Turai, farashi ya hauhawa da kashi 8.1 a shekara daya, kuma lamarin ya fi shafar kasashen da ke kusa da Rasha wadanda kuma suka dogara kan fetur da gas dinta, irin su Estonia, where prices were up 20.1%. A Birtaniya, wadda ta dogara sosai kan shigo da kayan abinci da makamashi, hauhawar farashi ta kai kashi 7.8 a watan Afrilu, inda take bayan Amurka a cikin kasashe mafiya karfin tattalin arziki, bayan an kara farashin wasu makamashi, a cewar OECD."	https://www.bbc.com/hausa/rahotanni-61792422
health	Lafiya Zinariya: Wayewa ce ta sa mata suka fi maza zuwa ganin likitar kwakwalwa?	Ana samun mata da dama masu fama da matsananciyar damuwa da ke zuwa ganin likitar lafiyar kwakwalwa domin neman shawara da maganin, sai dai mazan da ke fama da wannan matsalar ba kasafai suke zuwa ba. To ke me ya sa?	https://www.bbc.com/hausa/shirye-shirye-na-musamman-59597984
technology	Fargaba game karɓar kuɗi don ba da shuɗin maki a Twitter	"A﻿ttajiri Elon Musk na ci gaba da jaddada matsayarsa ta fara karɓar dala $8 kan duk waɗanda ke son a maƙala masu shuɗin maki a dandalin sada zumunta na Twitter. C﻿ikin sauye-sauyen da ya bijiro da su bayan saye dandalin kan dala biliyan 44, Mista Musk ya ce ""abu ne mai muhimmanci a yaƙi zamba"". A﻿ yanzu ana bayar da shuɗin maki akasari kyauta, wanda akasari ake bai wa manyan mutane da kamfanoni. M﻿atakin zai sa a kasa gane majiyoyi managarta, a cewar masu sukar sa. Mista Musk wanda shi ne mafi arziki a duniya, ya ce waɗanda suka biya kuɗin za su samu zaɓi a wurin mayar da martani (comment) da wurin neman ƙarin bayani, sannan rabi za su rinƙa gani na yawan tallace-tallace. ""﻿Iko a hannun al'umma! Shuɗin maki dala $8 a wata,"" kamar yadda biloniyan ya wallafa a Twitter, yana mai sukar tsohon tsarin tantancewar. Y﻿a ce yana so ne ya rage dogaron da Twitter ke yi da tallace-tallace duk da cewa wasu kamfanoni sun nuna damuwa game da ɗorewar tallan a Twitter ƙarƙashin mulkinsa. G﻿eneral Motors - abokin hamayyar kamfaninsa na Tesla mai ƙera motoci masu amfani da lantarki - ya ce zai daina yin tallan a dandalin. A﻿ wani saƙon daban kuma, Musk ya ce: ""Zuwa ga masu ƙorafi, ku ci gaba da ƙorafi amma sai an biya dala $8."" S﻿ai dai Nu Wexler, tsohon shugaban hulɗa da jama'a a harkokin ƙasashe na Twitter, ya ce biyan kuɗi domin samun shuɗin maki zai sa a kasa gane labaran ƙarya. ""﻿Yayin da ake fama da yaɗa labaran ƙarya, tantancewa (shuɗin maki) ɗaya ce daga cikin hanyoyi da 'yan jarida, da masu bincike, da sauran jama'a ke amfani da ita wajen fayyace labaran bogi da kuma marasa inganci,"" kamar yadda Mista Wexler ya faɗa wa shirin BBC na Today. ""﻿Idan ka fara ba da hayar shuɗin maki, zai zama abu mai wuya a iya gane labaran boge da kuma samun masu inganci."" James Fallows, wani mai yaɗa labarai, a Amurka ya ce ya ce ba adadin kuɗin da za a biya ne yake jawo ƙorafi ba, ""abin da za a karɓi kuɗin saboda shi ne"". ""﻿Karɓar kuɗi na wata-wata: ba matsala, domin a cire talla: ba matsala, domin mutum ya samu maɓallin gyara saƙo: ba matsala,"" in ji shi. ""﻿Amma shuɗin maki? Mutanen da suke shi ba za su biya ba, mutanen da suke biya ba su cancanta ba."" K﻿azalika, shahararren ɗan jaridar Zimbabwe Hopewell Chin’ono ya tambayi Musk game da yadda za a gane waɗanda suka cancanci shuɗin makin idan aka ce sai an biya kuɗi. ""﻿To, idan duk wanda yake da dala $8 zai iya samun tantancewa (shuɗin maki), ta yaya za a bambance waɗanda ke buƙatarsa saboda tsaro da kuma masu son sa  saboda alfahari? ""﻿Na zaci ana bayar da shi ne saboda aikin da mutum yake yi ba wai domin zai iya biya ba. Babu sauran inganci ke nan ko?"" T﻿sohon tsarin da Twitter ke bi na tantancewa ko bayar da shuɗin makin ya haɗa da cike fom wanda aka tanada ga waɗanda ake yawann yi musu sojan-gona kamar taurarin fina-finai da ƴan siyasa da ƴan jarida. K﻿amfanin ya ƙaddamar da tsarin a 2009 bayan ya fuskanci matakin shari'a, inda aka zarge shi da gazawa wajen daƙile masu yin sojan-gona. A﻿ cewar wani rahoton jaridar Guardian, akwai shafuka masu shuɗin maki kusan 400,000 a Twitter ya zuwa 2021. Sai dai Mista Musk na fuskantar babban ƙalubale yayin da yake yunƙurin sauya alƙiblar harkokin kasuwancin Twitter, wanda bai samu wata riba ba a tsawon shekaru."	https://www.bbc.com/hausa/articles/cv28z3537ylo
technology	Kamfanin AceOn ya samar da lantarki mai amfani da hasken rana domin amfani a Afirka	"Wani kamfani ya samar da  na'urar lantarki mai amfani da hasken rana mai rahusa, domin samar da wutar lantarki ga yankunan matalauta. AceOn da ke Telford, Shropshire, ne ya yi aikin da za a yi amfani da shi a kasashen Afirka kudu da hamadar sahara, yankin da rabin al'ummar ba sa samun wutar lantarki. Shirin ya samu tallafin kudade, bayan an yi na'urar mai kama da batiri da saukin amfani a ƙasashen Afrika inda kusan rabin al'ummar nahiyar ke rayuwa ba lantarki. Kwararru sun ce zuba jari a yankin zai samar da gagarumar riba. Kashi 60 cikin 100 na 'yan Najeriya ne kadai suke samun wutar lantarki, yawanci kuma sai dai su yi amfani da janareto mai karar gaske, da fitar da hayaki a lokutan da babu wutar lantarki. Mark Thompson, shi ne manajan daraktan kamfanin AceOn Group, ya ce na'urar na nadar hasken rana, sai kuma ya bada hasken wutar da daddare. Kamfanin dai ya kulla kawance da wasu kamfanoni a Najeriya, wadanda suke rarraba janareto. Shugaban kamfanin Nevadic, Dave Nwosu, ya ce: ""Ba ka bukatar zuwa gidan mai ko wajen 'yan bunburutu don sayan fetur a kowacce rana, saboda matukar akwai hasken rana ba ka da wata matsala, wannan zai sa ka huta da yawon zuwa siyo mai ga kuma kare muhalli daga gurbataccen hayakin da janareto ke fitarwa."" Masu bincike a Birtaniya ne suka bunkasa na'urar, watakila ita ce irin ta ta farko da aka yii amfani da sinadarin sodium-ion na batira, wanda ake samarwa daga abubuwa masu saukin farashi, sannan ba su da wata illa ga muhalli, da kuma ake amfani da su a wayoyin salula, da na'urar kwamfuta da motoci masu amfani da batiri. Babban jami'i da ke jagorantar kirkira na kamfaninin Innovate da ke Birtaniya, Harsh Pershad, wanda ke samar da kudade da tallafi ga kungiyoyi da kamfanoni domin kirkirar sabbin kayayyaki, ya ce: ""Ina ganin a gare mu riba za mu ci idan muka zuba jari da abokan huldarmu, musamman da kasashe masu tasowa. ""Idan muka taimaka a daidai wannan lokacin da suke tsananin bukatar hakan, bayan an dauki mataki kan dukkan ayyukan ababen more rayuwa. Daga nan ne za mu amfana, da cin gajiyar guminmu....za kuma mu taimakawa wasu suma su samar da wannan fasaha...a nan kun ga riba ta mu ce."""	https://www.bbc.com/hausa/labarai-59753444
religion	Bidiyon yadda aka harba roka shugaban ƙasa na Sallar Idi a Afghanistan	Ku latsa hoton da ke sama don kallon bidiyon: Shugaban ƙasar Afghanistan na cikin Sallar Idi da sauran al'umma sai aka harba rokoki a kusa da fadar gwamnatin. Sai dai duk da ƙarar fashewar da aka ji Shugaba Ashraf Ghani da sauran manyan jami'an gwamnati sun ci gaba da sallarsu cikin nutsuwa. An ji karar fashewar a talabijin yayin da ake watsa yadda ake gudanar da sallar kai tsaye. Wannan hari na zuwa ne makonni bayan tafiyar dakarun Amurka, wdanda suka janye bayan shafe shekara 20 a Afghanistan.	https://www.bbc.com/hausa/media-57900865
politics	Wasu dattawan Arewa sun ce sun koma bayan Atiku Abubakar	Wasu da suke yi wa kansu lakabi da kungiyar shugabannin al'ummar arewacin Najeriya sun ce sun  yanke shawarar zaben dan takarar shugaban kasa na jam'iyyar PDP, Alhaji Atiku Abubakar. `Yan kungiyar, wadda suka ce ta kunshi Musulmi da Kirista sun dauki wannan matakin ne don nuna rashin amincewarsu da abin da jam`iyyar APC ta yi na tsayar da Musulmi da Musulmi a matsayin dan takarar shugaban kasa da mataimaki.  Jiga-jigan kungiyar shugabannin al`ummomin arewacin Najeriyar, sun ce tafiyar tasu ta Musulmi da Kirista ce daga jam`iyyun siyasa daban-daban. Kuma sun bayyana cewa sai da suka dauki lokaci suna tuntuba tare da nazarin siyasar kasar, musamman ma manyan jam`iyyu da masu yi musu  takarar shugaban kasa, kana suka yanke shawarar mara wa na jam`iyyar PDP baya. A cewarsu babu adalci a tsarin da jam`iyyar APC ta yi na hada Musulmi da Musulmi a matsayin dan takarar shugaban kasa da mataimaki.  Tsohon mataimakin gwamnan Jihar Sokoto Alhaji Muktari Shagari wanda yana cikin jagororin kungiyar ya shaida wa BBC cewa kungiyoyin sun yi la'akari da hakki na kowa da kowa  da yadda tsarin zama na kasar yake.  Ya ce, ‘’Idan kungiyoyin siyasa za su tsayar da ‘yan takara, suna la'akari da hakki na kowa a Najeriya da yadda tsarin zamanmu yake  …Musulmi da Kiristoci.'' ''Ba za mu yarda a yaudare mu ba saboda haka da Kiristocin Najeriya da Musulmin Najeriya mu hada kai mu zabi  wannan jam'iyya da wannan dan takara Alhaji Atiku Abubakar da mataimakinsa.” In ji shi.  ‘’Su ne  suka nuna cewa lallai-lallai babu shakka za a yi wa kowa adalci a cikin wannan kasa tamu ta Najeriya,’’ a cewarsa. Kungiyar ta yi  misali da  wasu jihohi da ke da gwamna Musulmi da mataimaki Kirista wadanda suka hada da Adamawa da Osun .  Dattawan arewan sun yi amannar cewa kauracewa jam’iyyar da suka yi saboda hadin da ta yi na takarar shugaban kasa zai yi tasiri kan jam’iyyar ta APC ta yadda ba za ta yi nasara ba.  Farfesa Doknan Sheni, wanda tsohon shugaban jami`ar Jihar Filato ne  ya ce sun hada kai ne domin  ta wannan hanyar ce  kawai za su iya samun nasara.  ''Da mun hada kai dole za mu ci zabe, APC ba za ta ci zabe ba,  APC za ta ci zabe  ne kawai idan ba mu hada kai ba, ” in ji shi.  Ya kuma yi ikirarin cewa  suna da magana ne da yawun dukkan Kirista  da ke  Arewa.  Sai dai wanann abu ne mai wuya a tabbatar saboda akwai wasu Kiristoci da  har yanzu  suna tare da dan takarar jam’iyyar APC.   Cikin manyan wannan kungiya da suka rada mata suna kungiyar shugabannin al`ummomin arewacin Najeriya har da tsohon kakakin majalisar wakilai, Hon Yakubu Dogara.	https://www.bbc.com/hausa/articles/c0vqxlxq13go
politics	Abin da Buhari ya gaya wa manyan APC gabanin zaben fitar da gwani	"Shugaba Muhammadu Buhari na Najeriya ya gana da manyan jiga-jigan jam'iyyar APC, gabannin taronsu na ƙasa domin zaɓen wanda zai tsaya takarar gaje kujerarsa a zaɓen 2023. Ganawar da aka yi a fadar gwamnati a Abuja, ta samu halarta mataimakin shugaban kasa Yemi Osinbajo, da shugaban majalisar dattawa, Ahmad Lawan da kuma tsofaffin shugabanni jam'iyyar na riƙo da gwamnonin jam'iyyar. Ana dai gani ganawar a matsayin wani ƙoƙari na cimma daidaituwa kan mutumin da za a mara wa baya a zaɓen fitar da gwani da jam'iyyar ke somawa ran Litinin 6 ga watan Yuni ta kuma ƙarƙare a jibi Laraba, 8 ga watan Yuni. Baya ga ganawar jiya Lahadi, an yi ta samun tuntubar juna, kuma sama da mako guda kenan ana zama tsakanin gwamnoni da masu takara domin samar da maslaha gabanni zaɓen fitar da gwamnin. A wata sanarwar da kakakin shugaban ya fitar, Femi Adesina, na cewa Shugaba Buhari ya yaba da kokarin tuntuɓar juna da aka rinƙa samu tsakanin masu neman kujerarsa ta shugaban Najeriya da kuma yiwuwar cimma matsaya kan mara wa mutum guda baya. A cewar sanarwar, shugaban ya ce yana da ƙwarin-gwiwar suna kan gaba wajen sake lashe zaɓe a karo na uku jere, ƙarƙashin inuwar jam'iyyarsu ta APC. Sannan yana son ganin taron ya samar da shugabanci mai ƙarfi da alƙibla a wannan gaɓar da ake ciki, na tunkarar babban zaɓe a 2023. Ya ce: ""Ina da ƙwarin-gwiwar cewa sakamakon wannan tuntuɓa da kwamitin bayar da shawarwari na jam'iyya zai taimaka wajen sake ba mu alƙbila, da taimaka mana wajen cimma manufofinmu na dimokraɗiyya, al'adu da tsare-tsarenmu da dama ake bi a jam'iyyarmu. ""Kuma ana cikin wannan yanayi, na tattauna da gwamnonin jam'iyyarmu, da kuma sauran manyan mambobin jam'iyyarmu da ke neman tikitin takarar shugaban kasa a jam'iyyarmu a zaɓen 2023. ""Ina farin cikin sanar da ku cewa na samu sakamako mai kyau a ganawar da na rinƙa yi wanda ke nuna irin shirin da jam'iyyarmu ta yi domin sake ɗanne mulki a karo na uku jere tun 2015, a zaɓen shugaban kasa."" Shugaba Muhammadu Buhari ya kuma nuna muhimmancin haɗa-kai da mara wa juna baya a ƙoƙarin sake gina jam'iyyarsa zuwa ga nasararsu a idon duniya baki daya, yana mai cewa kar jam'iyyarsu ta zama ta daban. Mutanen da suka halarci zaman jiya da Shugaba Buhari sun haɗa da tsohon shugaban riƙo na farko na jam'iyyar, Cif Bisi Akande da John Odigie-Oyegun. Akwai kuma shugaban jam'iyyar ta ƙasa, Sanata Abdullahi Adamu da Sakataren Jam'iyyar, Sanata Iyiola Omisore da wasu gwamnoni. A cikin gwamnonin akwai na Borno, Babagana Zulum da Simon Lalong na Filato da Bello Matawalle na Zamfara akwai kuma gwamnan Ebonyi, David Umahi. Ana kuma sa ran a yau Litinin ma Buhari zai sake ganawa da gwamnonin Jam'iyyar APC 22. Rahotanni na cewa duk da cewa yau Litinin ake soma taron, ba za a soma gudanar da zaɓen ba sai a yammacin Talata daga 6 zuwa 9 na yamma. Daligete sama da 2,300 da ake sa ran shigar su Abuja domin zaben wanda zai riƙe tikitin kara a APC."	https://www.bbc.com/hausa/labarai-61704184
health	Abubuwan da kuke bukatar sani game da bambancin lokacin motsa jiki tsakanin namiji da mace	"Motsa jiki yana da kyau matuƙa a lokacin da ake yinsa, sai dai lokacin da ya kamata a samu abin da ake so wurin motsa jiki ya bambanta tsakanin mace da namiji, kamar yadda wani binciken Amurka ya bayyana. Bincken ya gano cewa mata sun fi ƙona kitse a lokacin motsa jiki da safe fiye da maza, inda kuma da yamma maza sun fi ƙona kitsen. Akasarin abin da aka sani kan wannan lamari an same shi ne daga irin binciken da ake yi a kan maza. Bambancin sinadaren jiki, da kuma bambancin bacci tsakanin mace da namiji duk za su iya taka muhimmiyar rawa. Wani bincike da aka yi kan maza 30 da mata 26 waɗanda duka suna da cikakkiyar lafiya kuma suna tsakanin shekara 25 zuwa 55 an shafe makonni 12 ana binciken inda aka sa ido kan irin motsa jiki daban-daban da ake yi wanda suka haɗa da guje-guje. Wani rukuni na mutanen ya yi atisaye na sa'a ɗaya tun kafin 8:30 na safe inda ɗayan rukunin kuma suka soma yi da dare tsakanin 18:00 zuwa 20:00. Duka waɗanda aka yi gwajin da su akwai iri abincin da aka amince su ci. Masu binciken sun yi gwajin jini da kitsen kowa da ƙarfin mutum da yadda mutum zai iya sarrafa jikinsa. Duka waɗanda aka yi gwajin da su sun samu ci gaba a kiwon lafiyarsu a tsawon makonni 12. ""Lokacin da ya fi kyau wurin motsa jiki shi ne lokacin da mutum zai iya yi a lokacinsa,"" in ji Dakta Paul Arcerio, wanda jagora ne a bincike, marubuci kuma farfesan kiwon lafiya da halayyar ɗan adam a kwalejin Skidmore da ke New York. Sai dai ya bayyana cewa akwai wani abu da ke faruwa wanda ke nuna cewa akwai lokacin da ya kamata namiji ko mace duka kowa ya motsa jiki. Bisa irin sakamakon da aka samu, matan da suke so su rage kitsen jikinsu da kuma rage hawan jini ya kamata su rinƙa motsa jiki da safe, in ji Dakta Arcerio, Wannan na da muhimmanci sakamakon ciki ya nannaɗe sassan jikin mutum da ke can ciki, da suka haɗa da hanta, kuma hakan na da hatsari. Mazan da ke cikin binciken ba su cika damuwa ba da lokacin motsa jiki da rana ba, inda suke samun ci gaba a lafiyarsu da safe da dare. Sai dai an gano cewa motsa jiki da dare ya fi ga maza inda yake ƙara kyautata zuciyarsu da kuma yadda ɗan adam ke firar da bayan gida da kuma fitsari,"" in ji Dakta Arcerio. Hakan na nufin wannan zai rage barazanar yin ƙiba fiye da kima da ciwon suga da ciwon zuciya da shanyewar rabin jiki. Babu tabbaci kan takamaiman dalilin da ya sa lokutan motsa jiki tsakanin maza da mata suka bambanta, inda masu bincike suka ce ana buƙatar a ƙara zurfafa bincike domin gano dalilin hakan. Sun bayyana cewa akwai yiwuwar mata na ƙona kitse fiye da maza da safe sakamakon akwai yiwuwar su fi samun kitse a ciki."	https://www.bbc.com/hausa/labarai-61644380
politics	Haruna Abdullahi Ningi: Abin da ya sa nake nadamar yi wa Buhari waka	"Latsa hoton da ke sama domin kallon bidiyon: Fitaccen mawakin nan da ya yi wa 'yan siyasar Najeriya waka, Haruna Ningi, ya ce ya yi nadamar yi wa Shugaba Muhamadu Buhari waƙa ne saboda bai cika alkawuran da ya ɗauka ba. A hirarsa da BBC Hausa, mawaƙin ya ce ""har ga Allah a wani wuri na yi da-na-sani, saboda ba za ka yi da-na-sani gaba daya kan al'amarin ɗan adam ba. ""A inda muka yi da-na-sanin shi ne, abubuwan da muna da tabbacin cewa shi shugaban kasa zai yi su, to sai aka samu gazawa ta wannan ɓangaren""."	https://www.bbc.com/hausa/labarai-60265959
politics	Ko Tinubu ya fara yakin neman zaben 2023 daga Jihar Kano ne?	"Masana harkokin siyasa a Najeriya sun fara tsokaci kan bikin zagayowar ranar haihuwar Sanata Ahmad Bola Tinubu, jigo a jam'iyyar APC mai mulki da za a yi a Jihar Kanon Najeriya. Wannan ne karon farko da ake yin bikin a wata jiha da ke arewacin Najeriyar, inda a baya an fi yin bikin a mahaifar Tinubu wato Legas. Gabanin taron, Tinubu ya kai ziyara tare da duba wasu daga cikin ayyukan da gwamnatin Kano ta yi, sannan ya gana da ƙabilun yankin kudancin kasar mazauna Kano da kuma wasu daga cikin malaman addinin Musulunci. Kafin zuwansa Kano, Tinubu ya je Jihar Katsina a makon da ya gabata, har ma ya bai wa 'ƴan kasuwar da gobarar babbar kasuwar jihar ta shafa tallafi. A na sa ran manyan ƴan siyasa daga jam'iyyar APC da masu riƙe da muƙamai daga sassan ƙasar daban-daban za su je Kano don halartar wannan biki. Sai dai mai bai wa Shugaba Muhammadu Buhari shawara kan harkokin siyasa, Sanata Babafemi Ojudu, ya wallafa a shafinsa na Facebook cewa rashin kyawun yanayi ya hana wasu manyan ƙasar da dama tafiya Kanon. Ya ce: ""Mataimakin shugaban kasa Farfesa Yemi Asinbajo, da Sakataren Gwamnatin Tarayya Boss Mustapha, da Kakakin Majalisar Wakilai Femi Gbajabiamila da ni kaina ba za mu samu damar halartar taron ba, sakamakon rashin kyawun yanayi da ake fama da shi a Kanon, dalilin da ya hana tashi da saukar jiragen sama."" Malam Kabiru Sufi, masanin kimiyyar siyasa ne a kwalejin share fagen shiga jami'a ta CAS a Kano, yana da ra'ayin cewa lallai da walakin goro a miya. A cewarsa: ''Bisa al'ada a birnin Lagos ake yin bikin, amma abin mamaki bana an kawo shi arewacin Najeriya kuma a Jihar Kano, wannan ya nuna tabbas akwai alaƙa ta manufar Tinubu ta yada manufar siyasarsa a shekarar 2023, a matsayin dan takarar shugaban kasa karkashin jam'iyyar APC mai mulki''. Ƴan adawa ke yaɗa jita-jitar ɓaraka tsakanin Buhari da Tinubu - Fadar Shugaban Ƙasa Kabiru Sufi ya ce tuni an samu masu sukar matakin, wadanda suke ganin a baya-bayan nan da aka yi ta samun tashin hankali a yankin Yarabawa Tinubu bai ce komai ba, alhalin yana daga cikin masu karfin fada-a-ji a yankin nasu. ''Wannan ya nuna lallai akwai siyasa a lamarin, kuma ana ganin zabar arewa da ya yi ba lallai 'yan arewa su yi murna da shi ba. ""To amma wasu na ganin an fito da muhimmancin Jihar Kano a siyasar arewacin Najeriya, tun da har Tinubu ya zabe ta a matsayin inda zai fara kada gogen share fagen siyasar 2023,'' in ji Sufi. Masu lura da al'amuran yau da kullum ba su yi mamakin goron gayyatar da aka bai wa Tinubu zuwa Kano ba, ganin cewa da ma Gwamna Abdullahi Umar Ganduje na goyon bayansa, sannan ba za a gane tasirin taron ta nasara ko akasin haka ba sai an kammala shi da kuma abin da ya biyo bayansa. Malam Kabiru Sufi ya ce ziyarar da Tinubu ke kai wa jihohin arewacin kasar duk na daga cikin zawarcin kuri'u na al'ummar yankin. Menene alfanu da nakasun wannan ziyara ga jam'iyyar APC? ''Hakan zai iya zama alfanu ko naƙasu ga ita jam'iyyar APC, musamman idan jam'iyyun adawa suka tsaya tsaf suka dubi al'amarin suka yi wani shiri da zai ba su riba, sabanin wanda APC ta fara yi a yanzu, to zai iya zama nakasu a gare ta,"" in ji Kabiru Sufi. ""Amma idan fara shirin da suka yi da wuri bai sa jam'iyyun adawa sun farga sun fara nasu shirin ba, to APC za ta ci nasara da gajiyar wannan taro da na murnar zagayowar ranar haihuwar shi Bola Ahmad Tinubu a jihar Kano. ""Amma su kansu jam'iyyun adawar za su iya amfani da damar da suke da ita, idan aka yi la'akari da rarrabuwar kawuna da barakar da ke cikin jam'iyyar APC, za su iya cin gajiyar hakan,'' in ji Kabiru Sufi. Me 'ƴan Najeriya ke cewa kan cikar Tinubu shekara 69? Tun da sanyin safiyar Litinin, shafin sada zumunta na Twitter ya ɗauki batun cikar Bola Tinubu shekara 69 a duniya baki ɗaya. An ƙaddamar da maudu'i mai taken #Jagaban da kuma #TinubuIsKey, aka yi ta amfani da su wajen taya shi murnar cika waɗannan shekaru. Wasu sun yi ta kuranta shi, wasu kuma suna amfani da damar wajen sukarsa. Akasarin saƙonnin da mutane ke wallafawa a shafin suna nuni ne da cewa suna fatan shi ne zai tsaya takarar shugaban ƙasa a 2023, kuma suna maraba da hakan. A hannu guda kuma, akwai masu rajin cewa bai kamata matasa su zaƙe wajen assasa batun tsayar da Tinubu takara a shkearar 2023 ba, inda suke cewa lokaci ya zo da ya kamata a bai wa matasa dama su karbi ragamar mulkin. Ga dai abin da wasu ke cewa: @apro_dawildcat ya ce: ""Barka da zagayowar ranar haihuwarka Asiwaju na Lagos, Jagaban ɗin Lagos, jagoran siyasar yammacin Najeriya: shugaban jam'iyyar APC, Asiwaju Bola Ahmed Tinubu. Allah Ya ja kwana. @IsaTochukwu ya ce: ""Asiwaju na Lagos. Allah Ya kara maka kwanciyar hankali, tausayi da nutsuwa a yanzu da koyaushe. #Jagaban@69! @Okeydegeneral ya ce: Ƴan Najeriya ba su san kansu ba! A watan Oktoban bara lokacin zanga-zangar #EndSARs, duk batun da ake yi ba yadda matasa da jam'iyyunsu za su mamaye zaɓukan 2023 ba ne. ""Bayan wata biyar sai ga shi ana ta zancen Jagaban Bola Ahmed Tinubu da Atiku da sauransu. Har yanzu ba mu koyi komai daga shekarar 2015 ba."""	https://www.bbc.com/hausa/rahotanni-56565038
technology	Masu bincike a Madagascar sun gano hawainiya mafi 'kankanta a duniya'	"Masana kimiyya sun ce sun gano dabba dangin kadangaru mafi kankanta a duniya - hawainiya wadda girmanta kamar na kwayar hatsi. Wata tawagar masana kimiyya na kasar Jamus da Madagasca ce ta gano biyu daga cikin irin wadannan hawainiyoyi masu kankanta a kasar Madagascar. Hawainiyar wanda namiji ne mai suna  Brookesia nana, ko nano-chameleon a turance, girmansa bai wuce  13.5mm ba. Hakan na nufin shi ne dangin kadangaru cikin nau'uka 11,500 da aka sani, a cewar gidan ajiye namun daji na the Bavarian State collection of Zoology da ke birnin Munich. Girmansa daga kansa zuwa jelarsa bai wuce 22mm (0.86in) ba. Macen ta fi girma inda ta kai kusan 29mm, a cewar gidan ajiye namun dajin, yana mai karawa da cewa har yanzu ba a gano sauran nau'ukan dabbobin dangin kadangaru ba, duk da  ""babban kokari da aka yi"". ""Ana samun wannan sabon nau'i na hawainiya ne kawai a dajin da ke arewacin Madagascar kuma tana fuskantar hatsarin shudewa daga doron kasa,"" a cewar mujallar kimiyya ta the Scientific Reports. Oliver Hawlitschek, wata masaniyar kimiyya da ke Cibiyar Tarihi da ke Hamburg, ta ce: ""Abin takaicin shi ne wannan nau'i na hawainiya yana fuskantar barazanar gushewa daga gurgusowar hamada, amma an sanya matakan tsaro a yankin don haka wadannan nau'uka za su tsira."" Masu bincike sun gano cewa hawaniyar tana cin gara da ke daji sannan tana buya tsakanin ciyayi don gudun kada hallitun da ke farautarta su ganta. A wani sako da ya wallafa a shafin intanet, Dr Mark Scherz, daya daga cikin masu binciken da suka gano nau'in hawainiyar, ya ce wannan ""wani al'amari ne mai ban sha'awa na misali mafi kankanta na zamantakewar halittu"". Ya kara da cewa dajin aka gano wadannan halittun na da nasaba sosai da sauran dazuzzuka a sassan daban-daban na arewa da wurin da aka gano. ""Don haka wannan nau'i na hawainiya ya sha bamban da irin wadanda aka saba ganowa mafi kankanta a kanakan tsibirai. Hakan na nufin wani abu yana bayar da dama ga wadannan hawainiyoyi su kasance kanana,"" in ji shi. A rahotonsu, masana kimiyya sun bayar da shawarar sanya hawainiya a cikin jerin halittun da ke fuskantar matukar barazanar gushewa daga duniya domin a taimaka wajen kare ta da kuma muhallinta."	https://www.bbc.com/hausa/labarai-55953287
technology	Matar da ke sa mabiyanta na shafukan sada zumunta kamanta mutuwa	"Gargadi: Wannan makalar na dauke da bayanan da ka iya tayar wa masu karatu hankali Zanen wata doguwar mace mai dogon gashi ya dade rataye a gidansu. Amma Sara ba ta taba tunanin wani abu akai ba. 'Yarta Casey kwararriyar mai zane-zane ce tana daukar lokaci don nazarin abin da za ta zana. Bayan dogon lokaci sai Sara ta fara tunanin akwai wani abu ga zanen kuma ta kudiri aniyar yin cikakken bincike. Ba a dade ba Casey ta lura wallafa zanen a internet. A kasan hoton an rubuta; ''Wannan kyakkyawar matar ita ce Teal Swan, shahararriyar malamar duba.'' Wace ce wannan matar da ta zamo abar sha'awa ga matashiya 'yar shekara 18? Teal Swan mace ce da ta ayyana kanta a matsayin malamar duba, kuma jagorar sauya juyin juya hali ta kashin kanta. An haifeta a Utah a matsayin Mary Teal Bosworth,  tana da mabiya a shafukan sada zumunta, kuma a shafinta ana kallon bidiyonta a Youtube sau miliyan 79. Cibiyar da ta bude, mai ikirarin bai wa mutanen da suke cikin damuwa shawara, yawanci wadanda suka samu kansu cikin tsananin tashin hankalin da hankalinsu ke neman gushewa ko kokarin hallaka kai. Ta yi imani da mutum na iya mutuwa kuma ya sake dawowa duniya, da karfin samar da waraka ga matsaloli, saboda a cewarta tana daya daga cikin wadanda suka tsira bayan yunkurin hallaka kanta, wannan ya ba ta kwarin gwiwar za ka iya gwada mutuwa kuma ka samu maganin matsalarka. Swan ta ce manufarta ita ce taimaka wa wadanda suka samu kansu cikin tashin hankali, kuma yawancin mutanen sun ce koyarwarta ta taimaka musu kwarai da gaske. Sai dai an fara zargin Swan tana kara sanya mutane cikin hadari musamman kan batun mutuwa, kuma masana halayyar dan adam sun fara kiran abin da take bai dace ba, kuma ba ya taimakawa sai sanya rayuwar mutane cikin hadari. Sara ce zaune a falonta da ke arewa maso gabashin Amurka, tana sauraren wakokin ikilisiya yayin da hasken rana ya ratso tagar da ke falon. Ita da mijinta sun shaida min cewa ta wayar tarho da aka kira su, aka fada musu labari mafi muni a rayuwa wato 'yarsu ta hallaka kanta. Sara ta san 'yarta na fama da bacin ran rabuwar da suka yi da saurayinta, ba ta taba kawowa a ranta 'yarta za ta iya daukar mataki irin wanda ta dauka ba. Sara ta fara duba shafukan sada zumunta da 'yarta ke amfani da su. Ta gano Casey ta wallafa alkalami a shafinta na Facebook, a kasan shi ta rubuta Teal Swan, nan da nan ta gane 'yarta ta shiga kungiyar ''Teal Tribe'', kuma ba kowa iya shiga shafin ba sai idan kai mamba ne. Sara ta yi shahadar kuda tare da shiga shafin, ta kadu matuka kan abin da ta gani. Ta karanta wani sako da 'yarta ta wallafa cewa ta yi kokarin kashe kanta. Hoton da aka sanya a kasan sakon ya nuna wata mace da yatsunta biyu a goshi kamar bindiga. An maida wa Caney martani ta hanyar sakwanni biyu daya daga ciki da ya taimaka wajen tura bidiyon Swan a jiki an rubuta: ''Ina son kashe kaina, abin da ya kamata ka yi idan za ka kashe kanka.'' A cikin bidiyon, malamar duba Swan ta bukaci wadanda suke son kashe kansu su tuntubi jami'an lafiya, amma sai ta ci gaba da cewa, ga wasu wannan matakin ba zai yi tasiri ba. Ta kafe cewa hallaka kai tamkar ''shi ne abu mai sauki da yake kusa da mu za mu iya yin hakan a kowanne lokaci.'' Ta bayar da shawarar kallon bidiyon zai bai wa mutane damar jinge wannan a gefe guda, su mayar da hankali kan abin da ya kamata su dan samu nutsuwa. Ta kuma bayar da misali da wani atisaye da masu kallon bidiyon za su gwada, inda ta kwanta a kasa ta saki jikinta kamar ta mutu, ta ce su kamanta su ne suka mutu. Ta ce duk wanda ya gwada mutuwa zai fahimci babu abin da ya fi dadi kamar ka sake rayuwa... don me za ka tafi? Ta ce kashe kai abu ne mai tayar da hankali, musamman ga masoyanka amma ba wani abu ba ne idan kana mace ko raye... ba ka son mutuwa, abin da kake bukata kawai shi ne ka fita daga halin kuncin da kake ciki. Babu tabbas din ko Casey ba ta kalli bidiyon ba, amma idan dai ta kalla tabbas hakan ya taka rawa kan matakin kashe kanta da ta dauka. Amma sakon da ta wallafa gabannin mutuwarta ya nuna wasu daga cikin kalaman da Swan da take yi, ciki har da sake haifar mutum bayan ya mutu. Mahaifiyarta Sara ta fusata matuka da ganin bidiyon, tare da cewa shi ne kadai sakon da Casey ta wallafa a kungiyar Teal Tribe aka ba ta amsa, kuma babu wanda ya shaida wa 'yan sanda ko kuma yunkurin tuntubar iyayenta. Ta wallafa sakon da makwanni biyu, kafin ta kashe kanta. ''Wannan babban kuskure ne da jefa rayuwar mutum cikin hadari,'' in ji Sara. ""Daman na yi tunanin akwai dalilin da ya sanya Casey kashe kanta, abin ya fi karfin tunanina, babu tantama kungiyar da Swan ke jagoranta ita ce ta bai wa 'yata karfin gwiwar kashe kanta. ""Babu wani abu da za a fada min da zai sauya min ra'ayina.'' ""Tamkar fa an ba ta aiki ne ta yi atisayen yadda za ta kashe kanta,"" Sarah ta bayyana abin da bidiyon ya ke koyarwa. Saboda kokarin gano ko akwai wani abu da ya kamata na kara sani, sai na shiga shafin Teal Tribe na Facebook,  yana da mabobi sama da 27,000, anan na ci karo da tashin hankalin da ya wuce wanda na gani da farko. A wannan shafi ana tattaunawa kan yadda mutum zai kashe kansa cikin sauki inda mutane da dama ke bayyana ra'ayinsu na son hallaka kansu, yayin da sauran mambobin kungiyar ke ba su kwarin gwiwa da karfafa musu gwiwar aikata hakan. Sara ta ci karo da wasu shawarwari da aka zayyano da wanda ke son kashe kansa zai kaucewa don kar a samu kuskure. Amma dukkan bidiyon da ake nunawa a matsayin misali, jagora Swan ce ke aikatawa. Makwannin da na dauka ina bibiyar abubuwan da ake tattaunawa da koyarwa a kungiyar, na gano matasa cikin mambobin kungiyar sun kashe kansu jim kadan bayan sanya bidiyon da yake koyarwar. Baya ga koyarwa a shafin intanet, Swan ta kan shirya taruka a Amurka da Turai kan yadda za ka kashe kanka. Tikitin shiga wannan abu dala 200 ne, na yi kokarin halartar daya daga cikin tarukan a birnin Chicago na ga dandazon matasa da suka halarci taron kuma a zahiri ake koyar da komai. Wani ya shaida min Swan na sauya yadda duniya ke tafiya. Wani kuma ya ce min macen kwarai ce da ta san abin da ke faruwa da hanyoyin warware matsalolin rayuwa cikin sauki. An dauki sa'a takwas a wajen taron, ana kuma kiran mambobin kungiyar da suke wajen su hau dandamali don Swan ta ba su shawara. Suna tattaunawa a kan batutuwa masu muhimmanci a rayuwarsu, daga cin zarafi, zuwa sha'awaar hallaka kansu. Wani mutum ya ce a kowanne daren Allah yana kallon bidiyonta na sa'a biyar. Bayan taron na samu ganawa da Swan, na kuma tambayeta shin me za ta ce wa wadanda suka zargeta da karfafa wa mutane gwiwar hallaka kansu? Kawai sai ta bushe da dariya, kafin ta kada baki ta ce; ''wannan abin dariya ne, gaskiya abin dariya ne a gare ni.'' Sai kuma ta sha mur. Ta ce bai dace a kira mabiyanta da masu hallaka kai ba, kuma duk wanda ya fadi hakan to bai taba kallon bidiyon da take wallafawa a shafin intanet ba. Da na fada mata matasa biyu mambobin kungiyarta sun kashe kansu, sakamakon bidiyonta da suka kalla. Sai ta fara masifa. ''Ban san da su ba,'' ita ce amsar da ta ba ni. Sai kuma ta kara fusata, fuskarta ta sauya launi zuwa ja-ja-ja, alamun bacin rai matuka, ta ce ai ita ce kuwa ke sauya wa mutanen da ke son kashe kansu tunani. ''Idan kika kalli yadda mutanen da suke sha'awar yadda nake magance musu matsaloli, za ki gane mutanen suna bukatar taimako. ''Idan kika ce wai ni, ina sa mutane na kashe kansu, ba maganar da hankali zai dauka ba ce.'' ""Da na yi magana kan shafinta na Facebook, ta amince tana damuwa da hakan. ''Shi ne abin tayar da hankali kan abin da nake yi,'' ta shaida wa Sara. ''Kamar fa kin samar da wata kungiya ta shafin sada muzunta da zummar za ta zamo dandalin mutane masu ra'ayi irin naki. ""Mu ce mamba a dandalin ya yanke shawarar kashe kansa, don haka ba laifina ba ne daman tun kafin su shigo kungiyar suna fama da matsaloli.'' Amma ta amince wadanda suke taimaka wa wajen tafiyar da shafinta ba su da cikakken horon yadda abubuwan ke gudana, ba su san abin da za su yi ba idan suka ga wani ya wallafa sakon son hallaka kai. Sara ta shaida mata shafukan sada zumunta ba su ne wuraren da ya kamata ta baje kolin koyarwarta ba. ""To ai ni ma ina yin wadannan tunanin na kashe kai a lokacin da nake shekara 15,"" in ji ta. Bayan tattaunawar Sara da Swan, an samu sauyi don ta wallafa wani bidiyo a ciki ta fadi matsayarta kan yunkuri ko hallaka kai. Swan ta bayyana karara ba ta amince da hakan ba, kuma ba ta goyon bayan masu yin hakan. Ta ce manufata ita ce taimaka wa wadanda suke cikin damuwa su samu sassaucin fita daga kangin da suka samu kansu a ciki amma ba hallaka kai. Wannan mataki shi ne abin da wani kwararre kan halayyar dan adam ya shaida min a lokacin da nake gudanar da bincike. Damuwar da kwararru suka nuna Dukka sun nuna damuwa kan salon koyarwar Swan. Daya daga cikin kwararrun mai suna Dr Jonathan Singer, shugaban kungiyar masu yaki da hallaka kai ta Amurka ne. Ya ce: ''A lokacin da na samu labarin kungiyar Teal Tribe mai koyar da yadda mutum zai kashe kansa hankalina ya tashi.'' ''Ana fadawa mabiya idan suka hallaka kansu, za su sake dawowa duniya ba tare da waccar matsalar da ta janyo suka dauki ransu ba.'' ''Swan ita ce mai wannan tunanin kuma tana ganin hakan zai taimaka wa mutane, ta hanyar sanya musu tunanin su aikata hakan.'' Shi ma shugaban kungiyar yaki da hallaka kai ta Birtaniya Ged Flynn, ya yi tsokaci kan bidiyon Swan da na nuna masa. ''Gaskiya wannan ba ya taimakawa rage matsala sai ma karuwa da bullar wata sabuwar matsalar. Masu kokarin kashe kansu da sun ga bidiyon kakarsu ta yanke saka, sun samu gangara, wannan abu ne mai hadari ne.'' Dr Singer ya ce ya kamata kamfanonin sadarwa kamar su Facebook da Twitter su dinga kokarin shiga suna toshe ""hauka"" irin na Swan. Har wa yau, wasu daga cikin mambobin kungiyar Teal Tribe sun kirkiri wata sabuwar kungiyar mai suna ""Phoenix Tribe."" Ba kuma Teal Swan ke jagorantar ta ba, amma daya daga cikin manyan mabobinta ke tafiyar da shi. Kuma wasu daga cikin mambobi na yawan batun kashe kai, amma babu wanda ke cewa uffan don taimakawa ko bayar da shawara. Da muka tuntubi Youtube matakin da suke dauka kan irin wadannan bidiyo? Sai suka ce suna kokarin daidaitawa tsakanin abin da mutane ke wallafawa. Mutane na da damar tattauna abin da ke damunsu ko idan sun samu kansu cikin wani hali."	https://www.bbc.com/hausa/labarai-50546068
entertainment	Girke-Girken Ramadan: Yadda ake yin Peter bread	Danna hoton da ke sama domin kallon bidiyon: Wannan wani shiri ne da BBC Hausa ke kawo muku a kullum da azumi don bai wa mata damar gwangwaje basirarsu ta girki. Sannan don taimakon sauran matan da ke son samun sabbin girke-girke don yin abincin buda-baki. A yau za mu nuna muku yadda ake yin Peter bread daga wurin Asiya Shiru Abubakar.	https://www.bbc.com/hausa/media-61256013
technology	WhatsApp ya ɓullo da sabon tsarin ɓacewar hotuna da bidiyo	"Manhajar WhatsApp ya ɓullo da sabon tsarin da zai bai wa masu amfani da shafin damar ɓatar da hotuna da bidiyon da aka aiko musu bayan dan wani lokaci. Bayan wanda aka aikawa hoton ko bidiyon ya bude su a karon  farko, za su ''kalla sau daya'', daga nan sai ya goge da kan shi ba tare da ya fada ma'ajiyar hotuna da ke cikin wayarsa ba. WhatsApp ya ce an dauki matakin ne domin bai wa masu amfani da shi karin damar sarrafa shi yadda suke bukata, da samun karin kariya. Sai dai, masu kare hakkin yara su na nuna damuwa kan bacewar hotunan ko sakwannin ko da kuwa mutum bai bukaci hakan ba, zai taimaka kan boye wata shaida musamman idan an ci zarafin yara ta hanyar lalata. Dama dai ana takun saka tsakanin hukumar yaki da cin zarafin kananan yara ta kasa da kasa  da uwar manhajar WhatsApp, wato Facebook kan amfani da sakon sirri. Irin wadannan sakonnin na sirri, na nufin jami'an tsaro, ko 'yan sanda ba za su ga sakon da aka aikawa mutum ba, sai wanda aka aikewa da wanda ya aiko ne kadai za su gani. Amma tsarin goge sako na kai tsaye na nufin idan jami'an tsaro suka kwace wayar wanda ake zargi da aikata laifi babu abin da za su gani cikin sakwannin da aka aiko ma sa ko ya aika. ""Tsarin goge hotuna ko bidiyo na kai tsaye, ka iya sanya rayuwar yara cikin babban hatsari fiye da lokutan baya. ""Musamman idan an ci zarafinsu, ko ana neman wata shaida da ta shafi cin zarafi ta hanyar lalata da su,"" in ji Alison Trew, jami'in gidauniyar ba da kariya ta shafin internet. Sai dai shi WhatsApp na kokarin tallata hajar ne ga abokan hulda na kud-da-kud, tare da kare matakin da cewa zai yi amfani idan mutum baya bukatar hotunan. Misali idan mutum ya je sayan kya a wani shago sai ya gwada riga ko wando, to hotunan da ya aika domin  taya hi zabe ba su dauki dogon lokacin da za su zama hadari ba tun da bacewa za su yi, ko aikawa wani lambobin ka na sirri. ""Ba kowanne sako ko hoto da muka aika ne muke so ya kasance cikin hotunan da ke cikin akwatin adanawa da ke wayoyinmu ba"" in ji WhatsApp. ""Yawancin wayoyi ,daukar hotuna da adanasu na cushe ma'adanar ajiye hotunan."" Kuma za a fara amfani d wannan sabon tsarin na bacewar hotuna ""kuma kowa zai fara fuskantar hakan a cikin makon nan"". Masu amfani da manhajar za su gane idan an kalli hoto ko bidiyon sau daya, saboda abin da ke nuna an gani ba lallai ya nuna ba, sai dai wata babbar alama ta ""1"" za ta nuna maimakon abin da muka saba gani a baya. Kamar dai yadda sakwanni da hotuna ko bidiyo da wanda aka wallafa da wanda ba a wallafa ba suke bacewa a manhajoji kamar other apps such as Snapchat, matukar ba mu yi gaggawar adana shi ba, to shi ma haka sabon tsarin na WhatsApp zai kasance. Sai dai mau amfani da manhajar ko wanda aka aikewa sakon zai yi saurin kwafar shi, ko saurin nadar muryar da zarar an bude, ko kuma daukar hoton allon wayar ko bidiyo da wata wayar ta daban, shi ne kadai hanyar da za a iya samun wannan abun da ya goge. Sai dai tsarin zai zo da wasu tsare-tsare da ƙa'idoji: A watan Nuwamba ne WhatsApp ya gabatar da wani tsari na gogewar sakwanni. introduced a disappearing-messages function Ana goge duk wasu sakwannin rubutu na wanda ya aika da wanda aka aikawa bayan mako guda, wannan shi ne daya daga cikin damuwar da gwamnatin Birtaniya ta nuna. Dokokin Birtaniya, sun ce duk wasu bayanai da suka shafi wata tattaunawa ko mataki, ana bukatar adanawa saboda idan baukatar su ta taso ka san inda za ka samu. Yawancin jami'an gwamnatoci na amfani da manhajar WhatsApp ko makamantansu akai-akai, lamarin da ya sa wata kungiya ke gangamin ya kamata a tuhumi jami'an gwamnati da ke aikawa da sakwannin. Sai dai 'yan majalisa sun ce ana daukar matakan da suka dace, domin tabbatar sakwannin da jami'an gwamnati ke aikawa juna ba su sabawa doka ba."	https://www.bbc.com/hausa/labarai-58091079
technology	Amurka ta ƙwace shafukan intanet masu alaƙa da gwamnatin Iran	"Gwamnatin Amurka ta  ƙwace gomman shafukan labarai na intanet wadanda take tuhuma da yaɗa labaran ƙarya. Yawancin shafukan sun bace daga inda aka san su ranar Talata, inda aka wallafa wani sako da ke bayyana wa masu karatu cewa Amurka ""ta ƙwace su"" - kuma akwai tambarin 'yan sandan FBI da na ma'aikatar ciniki. Cikin shafukan da aka kwace akwai na tashar talabijin ta Press TV da al-Masirah TV wanda 'yan Houthin Yemen ke gudanarwa. Wannan matakin na zuwa ne yayin da dangantaka tsakanin Amurka da Iran ke kara tsami kan batun sake sabunta yarjejeniyar nukiliyar Iran. Ma'aikatar Shari'a ta Amurka ta ce ta kwace shafukan intanet 33 da kungiyar ma'aikatar Rediyo da Talabijin na Jamhuriyar Musulunci ta Iran ke gudanar da su, akwai kuma wasu uku da Hezbollah ke iko da su inji kamfanin dillancin labarai na Reuters. Masu ziyartar shafukan sun kasa samunsu ranar Talata, inda wani sako daa ka wallafa a shafin al-Alam ke cewa: ""Gwamnatin Amurka ta kwace wannan shafi na intanet na alalamtv.net... karkashin wani mataki da Ofishin Kwadago da Tsaro da Ofishin Cikikayya da Kasashen Waje da kuma Hukumar FBI su ka dauka."" Irin wadannan sakonnin aka wallafa a shafukan Press TV, wadda tasha ce da ke wallafa labarai da harshen Turanci wadda kuma gwamnatin Iran ke mara wa baya. Akwai kuma Al Alam TV wadda takwarar Press TV ce sai dai da Larabci ta ke wallafa na ta labaran. Sai kuma Lualua TV da ke watsa shirye-shiryensa daga Birtaniya a harshen Larabci amma mallakin gwamnati bahrain ne. Iran na mara wa 'yan Houthin Yemen baya, kuma dodewar ta shafi wani shafin intanet na tashar talabijin din mai suna almasirah.net. Amma yawancin kafofin yada labaran sun sake bayyana a intanet jim kadan bayan rufe sun da aka yi ta hanyar amfani da wasu sabbin adireshin intanet. A watan Oktoba, Amurka ta kwace wasu shafuka 92 da ta ce Iran na amfani da su wajen yada labaran karya. Gwamnatin Iran ba ta ce uffan ba a hukumance kan wannan matakin na Amurka, amma kafofin yada labarai a cikin kasar sun tuhumi Amurkar da kokarin rufe bakin Iran. ""Shin wannan ba wata lama ba ce na tsarin 'yancin fadin albarkacin baki samfurin Amurka, wanda idan Washington DC ba ta ji dadin abin da ka ke cewa ba, sai kawai a kwace shafinka na intanet?"", inji wani sako na Twitter da Marzieh Hashemi, wani mai gabatar da shirye-shirye a tashar Press TV ya wallafa."	https://www.bbc.com/hausa/labarai-57576678
health	'Gwaggon biri na yada maleriya mai kisa ga mutane'	Wani nau'in cutar zazzabin cizon sauro mai matukar hadari da ke kama birai ya fara kama dan adam, kamar yadda masana kimiyya suka gano. Dubbai ne ke mutuwa a sanadiyyar kamuwa da cutar malaria a duk shekara. Dangin gwaggon biri da ake samu a Afirka ne suka fara kamuwa da kwayar cutar. To sai dai bayan shekaru dubu 50, a yanzu an gano kwayar cutar ta fara bazuwa ga bil'adama wadda kuma ta hanyarta ake sa ran samun wasu magungunan waraka daga cutar malaria. Bayanan da aka wallafa a mujallar PLoS Biology ana fatan za su taimaka wurin gano wasu sabbin hanyoyin yakar cutar Malaria. Ana daukar cutar malaria ne ta sanadiyyar cizon sauro da ke dauke da kwayar cutar, yayin da ya harbi dan adam ko kuma dabba. Masu bincike sun yi amanna cewa dubban shekaru da suka wuce an yi wasu nau'ikan cutar malaria guda biyu da suka addabi birai kuma suna da alaka da juna. Jagoran masu gudanar da binciken Dr Gavin Wright ya ce cutar ba kasafai ake samun ta ba to amma a yanzu ta kashe mutane da dama ta kuma haifar da wasu cututtuka na daban. Dr Gavin ya kuma sanar da cewa sun yi matukar mamaki da bayanan da suka samu kuma binciken da wasu masanan suka yi zai kara bayar da haske kan yadda wannan cuta ta bazu daga dabbobi zuwa mutane. A yanzu dai maganin Rh5 aka dogara da shi a matsayin rigakafin cutar kuma akwai fatan binciken da masana ke yi ya kara fito da wasu hanyoyin kawar da cutar. Sai dai a cewar Mr Gavin zai yi wuya cutar ta kara daukar wani salo wanda masana ba su gano ba a binciuken da suka yi duk da babu tabbacin haka dari bisa dari. A yanzu dai kashi 50 ne na al'ummar duniya cutar malaria ke yi wa barazana. Kuma mafi yawancin mace-macen da cutar ke haddasawa na faruwa ne a nahiyar Afrika daga nau'in kwayar da ake kira Plasmodium falciparum.	https://www.bbc.com/hausa/labarai-50068764
politics	Muhammadu Buhari: 'Tsoron me ya sa Majalisa ta janye gayyata?'	"Ana ci gaba da ka-ce-na-ce kan batun gayyatar da Majalisar Wakilan Najeriya ta yi wa Shugaba Muhammadu Buhari don ya je ya yi mata bayani game da taɓarɓarewar tsaro a ƙasar kwanan baya. Ranar 1 ga watan Disamba ne, majalisar ta yanke shawarar gayyatar Buhari don ya je zaurenta game da batun tsaro, sai dai a yanzu maganar ta sake tasowa bayan majalisar ta musanta cewa ta nemi afuwa kan gayyatar da ta yi wa Buhari. Ta ce rahoton da wasu kafofin labarai suka fitar cewa 'ƴan majalisar sun roƙi afuwar shugaban ƙasar kan gayyatar da suka yi masa, ba gaskiya ba ne. Sai dai, wani tsohon ɗan majalisa, Sanata Shehu Sani ya ce ai da ma tun farko ma tsoro ne ya sa majalisar ta janye sammacin da ta yi wa shugaba Buhari. ""Hakan ya nuna cewa da ma can gayyatar da suka yi masa, ba su yi ta da niyyar alheri ba,"" in ji shi. Ya ce majalisa, kamata ya yi ta zama wani dandamali na wakiltar jama'a da tabbatar da ana gudanar da ayyukan gwamnati daidai tare da yin dokoki da sa ido kan ɓangaren zartarwa da na shari'ah. Shehu Sani wanda sanata ne a Majalisar Najeriya ta takwas, ya ƙara da tambayar, mene ne amfani aika wa mutum gayyata, idan kuka san za ku janye daga baya? Gayyatar dai na da alaƙa musamman da ƙaruwar hare-haren ƙungiyar Boko Haram, na baya-bayan nan da ya janyo gagarumin tashin hankali, shi ne kisan ƙare dangi na Zabarmari da ayyukan 'yan fashin daji. Tsohon sanatan ya ce: ""Shin wanne tsoro za ka ji a ƙasar da mutanen da kake wakilta, kullum a kashe su, a sace su, a kore su daga ƙauyukansu? Su sai da gonakinsu, su biya kuɗin fansa, tsoron me kake ji, (ba za) ka je ka yi magana da shugaban ƙasa (ba)?"" Ya goranta wa 'yan majalisar kan nuna tsoro da shakku cikin aikinsu na wakiltar jama'a. 'Dalilin da ya sa aka kau da gwamnatin Jonathan ke nan' Shehu Sani ya ce ""Ka gayyaci mutum, ya ce ba zai zo ba. Sannan ka janye, ka ce ka janye, kai ba ka ɗauki wani mataki na ƙin bin dokar da tsarin mulki ya ba ka iko ka yi ba?"" An tambayi tsohon ɗan majalisar ko ba ya ganin lamarin ya so ya zama siyasa har ma wasu na zargin cewa wani ɓangare na son yin amfani da damar don muzanta Shugaba Buhari. ""Ko siyaar ce, ai cikinta ake. Da siyasa, ake hawa kan mulki, kuma da siyasa ake mulki a Najeriya. Yau, akwai suka da zarge-zarge da ake wa shugaban ƙasa na cewa wa'yannan abubuwa suna faruwa kamar bai damu ba. Ana kashe mutane, ana sace mutane, ana ci wa mutane mutunci,"" in ji shi. A cewarsa, dalilin da ya sa aka kau da gwamnatin Jonathan ke nan, har wannan gwamnati ta hau. Shin wannan ba dama ba ce a gare shi, ya faɗi abubuwan da yake yi da kuma abubuwan da yake so ya yi, Da kuma ƙalubale da yake fuskanta? Shehu Sani ya tambaya."	https://www.bbc.com/hausa/labarai-55471406
religion	Najeriya: An kona coci kan batan wani yaro a Akure	Wasu masu zanga-zanga sun kona wani coci a birnin Akure da ke kudu maso yammacin Najeriya, sakamakon jita-jitar cewa an gano gawar wata yaro dan shekara daya da ya bata, a cikin mumbarin cocin. Ganau sun ce 'yan sanda sun harbi masu zanga-zangar biyu a yayin da jami'an tsaron ke kokarin tarwatsa taron. 'Yan sanda sun ce an kashe jami'insu daya. A watan da ya gabata ne yaron mai suna Sotitobire Miracle ya bata, a yayin da ya je cocin tare da mahaifiyarsa. Ba a san takamaimai yadda yaron ya bace ba, amma mahaifiyarsa Modupe Kolawole, ta shaida wa BBC cewa tana zargin wasu mugaye da aikata hakan. Hukumar tsaro ta farin kaya a Najeriya ta kama Alfa Babatunde, wanda shi ne mamallakin cocin a makon da ya gabata, kan batan yaron. Har yanzu dai bai ce komai ba kan batun. Wakiliyar BBC ta sashen Yarbanci Temitope Adedeji wacce ta halarci cocin ta ruwaito cewa babu tabbas ko an gano gawar yaron.	https://www.bbc.com/hausa/labarai-50840457
politics	R﻿ikici ya kunno kai a PDP kan zargin ba da cin hanci	Wani sabon rikici ya dabaibaye babbar jam’iyyar hamayya ta PDP a Najeriya kan zargin bayar da cin hanci. Hakan na zuwa ne sa’o’i kaɗan bayan ƙaddamar da kwamitin yaƙin neman zaɓen jam’iyyar. Wasu mambobin kwamitin gudanarwar PDP NWC ne suka mayar wa jam’iyyar naira miliyan 122.4 da aka ba suka ce an saka musu a asusun ajiyarsu na banki. Mambobin sun yi zargin cewa sun ga shigar kuɗi ne bayan da suka fara rikici da jam’iyyar kan inda aka kai makudan kudi har biliyan 10 da aka samu wajen sayen fam ɗin zaɓukan fitar da gwani. Sun ce naira biliyan goman ta ƙanƙance zuwa naira biliyan ɗaya a wani yanayi da ba a san yadda ya faru ba, lamarin da ya jawo tashin hankali a cikin kwamitin gudanarwar. Mambobin NWC shida ne suka zargi shugaban jam’iyyar ta PDP Iyorchia Ayu, da bai wa mambobi cin hanci kan goyon bayan da suka ba shi a zargin da ake masa na facaka da kuɗaɗe. A wata wasiƙa da kafafen yaɗa labaran Najeriya suka ce sun samu ganinta, wacce mambobin shida suka rubuta, sun ce an ba su kuɗaɗen ne don su biya hayar gida na shekara biyu. Mambobin wadanda dukkansu ƴan kudancin ƙasar ne, an ce sun mayar wa jam’iyyar kuɗaɗen da aka aika musu ɗin waɗanda suka kama daga naira miliyan 28 zuwa miliyan 36. Kwamitin amintattu na PDP NWC ya ƙaryata waɗannan zarge-zarge na aikata ba daidai ba wajen biyan jami’an alawus din kama hayar gidan. A wata sanarwa da jam’iyyar ta fitar mai ɗauke da sa hannun mai magana da yawunta Debo Ologunagba, ya ce kudin ba cin hanci ba ne. Sanarwar ta ce: “An jawo hankalin kwamitin NWC na PDP kan rahotannin da ba daidai ba da ake yaɗawa a kafafen yada labarai kan kudaden alawus na kama gida ga mambobin NWC. “Mun gano cewa wata kafar yada labarai ce ta fara wallafa labarin cewa kudaden alawus din kama gidan da aka bai wa mambobin NWC cin hanci ne. “Don kawar da kokonto, PDP tana so ta fada ɓaro-ɓaro cewa ba a saka kudi a asusun bankin kowane mamba da nufin ba da cin hanci ba. “Kafin a bayar da kudaden ma, sai da aka bi tsarin da jam’iyyar ta tanada na biyan haƙƙoƙi da alawus-alawus ga ma’aikata da mambobinta,” in ji sanarwar. Zuwa yanzu dai waɗanda suka dawo da kudaden sun hada da mataimakin shugaban jam’iyya na kudancin kasar, Ambasada Taofeek Arapaja da ya mayar da naira miliyan 36. Sai mataimakin shugaban jam’iyyar na shiyyar kudu maso yamma Olusoji Adagunodo da ya mayar da naira miliyan 28.8. Ita ma shugabar mata ta PDP Farfesa Stella Effah-Attoe da ta mayar da naira miliyan 28.8 da kuma shugaban yankin kudu maso kudu Cif Dan Orbih da ya mayar da naira miliyan 28.8. A wata wasiƙa da mataimakin shugaban jam’iyyar na kudu ya aika wa Ayu ranar 29 ga watan Satumba, ya ce ya yanke shawarar mayar da kuɗin da aka aika masa naira miliyan 36 ne saboda bai san me ya sa aka aika masa ba.	https://www.bbc.com/hausa/articles/cyx5egex98eo
entertainment	...Daga Bakin Mai Ita tare da Goga na Dadin Kowa	Daga Bakin Mai Ita shiri ne na BBC Hausa da ke kawo muku hira da fitattun taurari da mawaƙan fina-finan Hausa da sauran masu ruwa da tsaki a Kannywood kan abubuwan da suka shafi rayuwarsu zalla. A wannan kashi na 128, mun tattauna da Muhammad Aliyu Inuwa wanda aka fi sani da Goga a shirin fim mai dogon zango, Dadin Kowa.	https://www.bbc.com/hausa/articles/cydmvp98elqo
business	Kun san kayyyakin da ba za a sanya wa haraji ba a Najeriya?	"Shugaba Muhammadu Buhari na Najerya, ya ce gwamnatinsa ta gina kasafin ne a kan kudin harajin kaya da ake kira VAT, a saboda haka za ta kara yawan harajin daga kaso 5 zuwa 7.5. Shugaba Buhari ya ce "" Dokar ta harajin na VAT ta tsame magunguna da kayan koyo da karantarwa da kayan more rayuwa....."" ""Sashe na 46 da dokar kudi ta 2019 ta fadada kayayyakin da karin na VAT ba zai hau kansu ba da suka hada da: Hakan dai zai bai wa gwamnati damar cike gibin fiye da naira tiriliyan biyu da ke kasafin kudin kasar da aka gabatar ranar Talatar nan. Buhari wanda ya gabatar da daftarin kasafin kudin a gaban zauren majalisar dokokin kasar, ya ce kasafin na 2020 ya dara na 2019 da kaso 9.7 cikin dari. Kasafin na 2019 dai ya kai naira tiriliyan 8.83, inda na 2020 zai kama fiye da naira tiriliyan 10. An gina kasafin na 2020 ne a kan farashin gangar danyen mai dala 57, inda kuma ake hasashen Najeriyar za ta rinka fitar da gangar man 1.86 a kullum. Kasafi ga ma'aikatu da sassan gwamnati Sabanin lokacin gabatar da kasafin 2019 lokacin da aka yi wa shugaba Buhari ihu a zauren majalisar, a wannan karon 'yan majalisar na ta yi wa shigaban sowar 'Sai Baba'. Hakan dai wata manuniya ce ga irin zaman lafiya da aiki tare tsakanin bangarorin biyu. Da ma dai Shugaban masu rinjaye na majalisar wakilai, Alhassan Ado Doguwa, ya shaida wa BBC cewa wannan ne karon farko da shugaban kasar zai gabatar da daftarin kasafin kudi a kan lokaci saboda alakar da ke tsakanin majalisa da bangaren zartarwa. Ya kara da cewa bangaren zartarwa ya sanya bangaren dokoki a cikin sha'anin kasafin kudin tun ma kafin shugaban ya je zauren majalisar. A cewarsa, shugaban ya amince a sanya kudin yi wa mazabu aiki (constituency projects) a kasafin kudin 2020, yana mai cewa ba za a samu matsala wurin amincewa da kasafin kudin a wannan karon ba. Latsa alamar lasifika da ke sama domin sauraren hira da Alhassana Ado Doguwa"	https://www.bbc.com/hausa/labarai-49972730
business	Majalisar Wakilan Amurka ta amince da ba Ukraine tallafi cikin gaggawa	Majalisar Wakilan Amurka ta amince ga gagarumin rinjaye, da gwamnatin kasar ta sake bai wa Ukraine wani taimako na dala biliyan arba'in saboda yakin da take yi da Rasha. Yawancin 'yan majalisar na jam'iyyar hamayya ta Republican suma sun bi sahun 'yan Democrats wajen bayar da goyon bayansu ga kudurin, wanda ake sa ran su kuma 'yan majalisar dattawa za su hanzarta amincewa da shi, sannan shi ma Shugaba Biden ya rattaba hannu a kai. Wannan tallafin kudi da majalisar Wakilan ta amince da shi cikin gaggawa da kuma gagarumin rinjaye ba tare da la'akari da bambancin jam'iyya ba, ya dara abin da Shugaba Biden ya gabatar da dala miliyan dubu bakwai. Za a yi amfani da kudin ne wajen sama wa Ukraine tallafin soji da kuma taimakon fararen hula wadanda kutsen da Rasha ke yi a Ukraine ya shafa. Yanzu dai za a nufi majalisar Dattawa ne domin su ma 'yan majalisar su amince da shi kafin kuma a nufi fadar shugaban Amurkar, domin shi ma ya sa hannu, a 'yn kwanakin da ke tafe Shugabar majalisar wakilan Nancy Pelosi - wadda a baya-bayan nan ta ziyarci, babban birni Ukraine din Kyiv, ta bayyana wa takawarorinta 'yan jam'iyyar Democrat muhimmancin wannan kuduri saboda su gaggauta amincewa da shi. Ta ce, ''yayin da Putin ya dage ba ji ba gani a yakinsa na ban tsoro da mugunta, tayar da hankali da rashin imani a Ukraine lokaci yana da muhimmancin gaske. Wannan ne ya sa muka ji dadin cewa za mu iya ci gab kai tsaye da wann kuduri a yau domin ya samu wucewa ga majalisar dattawa, da kum tebrn shugbn ksa, domin taimakon ya kai ga al'ummar Ukraine da gabashin Turai.'' in ji Pelosi. Su kuwa hukumomin tattar bayanan sirri na Amurkar sun yi gargadin cewa Shugaban Vladimir Putin na Rashar na shirin tsawaita yakin na Ukraine, inda ko da ya yi nasara a gabas ba zai dakata ba. Hukumoimin sun yi gargadin ne yayin da fada ke kara rincabewa a gabashi, inda Rasha ke kokarin kama yankin. Rasha ta mayar da hankalin dakarunta wajen kama yankin Donbas bayan mayakan Ukraine sun hana kama Kyiv. Kuma uk da wannan yunkuri, dakarun Rasha suna nan ba gaba ba baya in ji hukumomin na Amurka.	https://www.bbc.com/hausa/rahotanni-61403421
sports	Rashford ya koma kan 'ganiya' bayan hutu da ya yi	Dan kwallon Manchester United, Marcus Rahford, ya ce ya koma kan ganiya bayan hutu da ya yi, sakamakon kammala kakar da ta wuce. Ya kuma kara da cewar zuwan sabon koci Erik ten Hag ya zaburar da ’yan wasa, don fuskantar kakar da za a fara a cikin watan Agusta. United ta samu maki mafi muni a tarihin da take buga Premier League a kakar da ta wuce, inda magoya baya suka zargi Rashford, wanda ya ci kwallo biyar da rashin tagazawa. Shi kanshi dan wasan ya fuskanci kaka mafi muni da bai sa kwazo ba kamar yadda ya kamata a tarihin buga Premier League da ya ke yi. Dan kwallon tawagar Ingila ya ce wannan hutun da ya yi ya kara samun kuzari, yana fatan haka sauran abokanan taka ledarsa ke ji. United za ta buga wasannin atisayen tunkarar kakar da za a fara a bana, inda za ta ziyarci Bangkok da Thailand da Melbourne da Australia da kumaPerth. Haka kuma kungiyar za ta ziyarci Oslo da Norway, sannan ta karkare da wasan sada zumunta a Old Trafford, domin magoya baya su shaida shirye-shiryen da ta yi.	https://www.bbc.com/hausa/articles/c80jy59y9dvo
health	Yadda likitoci a Yola suka raba tagwaye da aka haifa da hanta ɗaya	"Asibitin Gwamnatin Tarayya da ke Yola a jihar Adamawa arewa maso gabashin Najeriya ta yi nasarar raba wasu tagwaye ta hanyar tiyata da aka haifa manne da juna. Tawagar asibitin da ta kunshi ma'aikata 48 ne ta gudanar da aikin,  watanni takwas bayan haifar tagwayen. Wannan shi ne karo na uku da Asibitin ta FMC Yola ke tiyatar raba tagwaye da aka haifa manne da juna a cewar shugaban cibiyar Farfesa Auwal Abubakar. Tawagar wacce ta kunshi kwararrun likitocin fida da ma sauran ma'aikatan lafiya ta shafe tsawon sa'o'i uku yayin gudanar da aikin ranar goma ga watan Agusta, da zummar ceto tagwayen biyu mata da aka haifa hanta da hakarkarin su manne da juna. Jagoran likitocin fiɗar kuma shugaban asibitin FMC Yola Farefesa Auwal Abubakar ya ce an yi tiyatar cikin nasara. ""Hanta ce da haƙarƙari suka zama daya, amma akwai na'urarar da muka yi aiki da ita kuma ta taimaka mana sosai wajen rage zubar jini da kuma kammala aikin cikin ƙanƙanin lokaci,"" in ji shi. Farfesan ya ƙara da cewa tun kafun wannan lokacin suka yi niyyar raba  'yan biyun amma sai annobar korona ta tilasta musu yin jinkiri har sai ranar goma ga watan Agusta. Ya kuma shaidawa BBC cewa yaran na cikin koshin lafiya ""sun warke har sun fara wasa bayan kwana uku da gama aikin, ""an mayar da su can kauyen su mun yi waya babu wata matsala ko kadan,"" a cewarsa. Tagwayen da aka radawa suna Grace da kuma Mercy, mahaifiyarsu Aibekipriye Ebiyenfa ta ce ta sha faɗuwar gaba yayin da aka fara aikin fiɗar saboda rashin tabbas kan makomar 'ya'yan nata. ""A lokacin da suka kira domin yin tiyatar na ɗan tsorata saboda ni 'yar adam ce, sannan a matsayina na mahaifiya na tsorata."" ""Ban ji daɗi ba kasancewa ta mace ta farko da ta haifi tagwaye manne da juna ba a garin mu da kuma jaha ta ba."" ""Wasu mutanen ma na ta zagina har na fara jin na aikata wani abun kunya, amma yanzu ina farin ciki saboda an yi fiɗar babu wata tangarɗa ga shi yau zamu koma gida"" a cewar Mrs. Ebiyenfa. Matar ta ce tana fatan 'ya'yanta su zama likitoci idan suka girma. ""Ni dai zan so su zama likitoci, amma ban san me za su zaɓa ba bayan sun girma saboda kowa na da zaɓin shi idan ya girma. ""Sai dai zan faɗa musu su zama likitoci saboda an haife su manne da juna domin su ma su taimaki tagwaye da za a haifa a manne nan gaba,"" in ji ta. Sai dai a yayin da Mrs. Ebiyenfa ke ganin ta aikata abun kunya sakamakon haihuwar tagwayen a manne, shi kuwa mahaifin tagwayen Mista Ebeleme Rafeal tunanin ɗawainiyar da ta yi ma sa sallama yake yi. ""A lokacin da matata ta haifi waɗannan tagwayen na ji wani iri.  ji na yi me ya sa haka za ta faru da ni a waɗannan shekarun nawa sannan kuma gashi ni ba wani mai ido da kwalli ba ne amma yanzu ga 'ya'ya na a rabe godiya ta tabbata ga Allah,"" in ji shi. An haifi tagwayen ne a ƙaramar hukumar Nembe ta jihar Bayelsa da ke kudancin Najeriya sannan aka kai su jihar Adamawa da ke arewa maso gabashin ƙasar tun a watan Janairun wannan shekarar domin fiɗar. Wannan shi ne karo na uku da cibiyar gwamnatin tarayya da ke Yola ta yi tiyatar rabon tagwaye da aka haifa manne da juna bayan wanda aka taɓa yi  a shekara ta 2018."	https://www.bbc.com/hausa/labarai-53971967
technology	N﻿ajeriya ta kai karar kamfanin Facebook kara gaban kuliya	Gwamnatin Najeriya ta shigar da kamfanin Meta, wanda ya mallaki shafukan sada zumunta da muhawara na Facebook da Instagram da kuma WhatsApp, saboda yin talla a kasar ba tare da bin ka’ida ba. A karar hukumar kula da tallace-tallace a Najeriya (ARCON) na neman kamfanin na Meta da kamfanin AT3 Resources Limited da ke wakiltarsa a Najeriya su biya ta kusan Dala miliyan 70 kwatankwacin Naira biliyan 30 saboda tallata abubuwa ga ‘yan Najeriya ta shafukan na intanet ba tare da hukuma ta tantance tallace-tallacen ba. Hukumar tana neman babbar kotun tarayya a Abuja ta zartar cewa tallata wani abu a shafukan intanet na kamfanin na Meta ga ‘yan Najeriya ba tare da hukuma ta tantance ko amince da wannan talla ba abu ne da ya saba doka. Baya ga zartar da cewa yin tallar ba tare da amincewar hukuma ba, abu ne da ya saba ka’ida, matakin ya kuma sa gwamnati ta yi asarar wasu kudade da ya kamata ta samu ta tallace-tallacen. Idan har shari’ar ta samu karbuwa har ma gwamnatin ta yi nasara to hakan zai sa Najeriyar ta cimma burinta na kokarin sanya ido tare iko a kan duk wani abu da ke wakana a shafukan intanet a kasar. Sau da dama gwamnatin Najeriyar na kokarin ganin ta yi iko yadda take so a kan yadda ake amfani da shafukan sada zumunta da muhawara na intanet a kasar domin taka burki ga wasu abubuwa musamman na sukar gwamnati. Sai dai dangane da wannan kara, gwamanatin ta jadda cewa ba wai tana son takaita ayyukan shafukan sada zumunta da muhawara ba ne a Najeriya, illa dai tana son a bi dokokinta na talla a intanet. Kamar yadda a watan Yuni ta fitar da daftarin wasu dokoki na yadda kamfanonin shafukan sada zumunta da muhawara za su rika gudanar da ayyukansu a kasar. A kwanan nan hukumar da ke sanya ido a kan tallace-tallace a Najeriya ta hana amfani da muryar ‘yan kasashen waje ko masu tallata kaya ‘yan waje a Najeriya inda dokar za ta fara aiki daga wannan wata.	https://www.bbc.com/hausa/articles/c51g558n1veo
health	Ko kun san tafiya a hankali na janyo 'saurin tsufa'?	Irin yadda mutane ke tafiya a lokacin da suka haura shekaru 40 alama ce da ke nuna irin yadda kwakwalwarsu da kuma jikinsu ke tsufa, kamar yadda masu binciken kimiyya su ka gano. Masanan sun yi amfani ne da wata manhaja da ke nuna  yadda matakan tsufa su ke. Ba kawai jikin masu tafiya a hankali ke nuna saurin tsufa ba,hatta fuskokinsu kan takure kuma da ma suna da karamar kwakwalwa. Kungiyar ta kasa da kasa da ta gudanar da wannan bincike ta bayyana matukar mamaki kan abin da ta gano. Mafi yawancin loikitoci kan yi amfani da manhajar 'gait speed' domin duba lafiyar jama'a musamman tsofaffi da suka haura shekaru 65,wurin gano karfin jijiyoyinsu da lafiyar huhunsu da kashin baya da kuma idonsu. Bugu da kari, tafiya a hankali ga tsofaffi na da alaka da cutar mantuwa. Binciken ya yi amfani da mutane 1,000 a New Zealand da aka haifa a shekarar 1970, inda aka gudanar da bincike kan yanayin jikinsu da kwakwalwarsu tare da yin gwaji kan yadda suke fahimtar abubuwa duk bayan wasu shekaru tun a lokacin kurciyarsu. Binciken dai ya tabbatar da cewa tafiya a hankali alama ce ta wata cuta da ta dade a jikin mutun wadda kuma ta kama shi ne shekaru da dama kafin tsufansa, a cewar Prof Terrie E Moffitt,wanda ke jagorantar binciken daga Jami'ar King's College London da kuma Jami'ar Duke da ke Amurka. Ko a shekaru 45 akwai bambanci sosai bayan lura da cewa masu tafiya da sauri kan yi tafiyar mita biyu a cikin dakika daya ba tare da sun yi sassheka ba. A takaice, masu tafiya a hankali sun nuna alamun 'tsufa da wuri' yayin da huhunsu da hakoransu da kuma kwayoyin halittarsu ke samun nakasu ba kamar na sauran takwarorinsu ba da ke tafiya da sauri. Bayan zurfafa bincike an kuma gano cewa  kwalkwalwar masu  tafiya a hankali kan tsufa da wuri. Kuma masu binciken sun yi nasarar gano yanayin saurin tafiyar masu shekaru 45 ta yin amfani da manhajoji daban-daban tun suna da shekaru uku. Hakan ya nuna cewa kananan yara da ke girma da matsalar tafiya a hankali na da nakasun karfin kwakwalwa da kashi 12 idan aka kwatanta da takwarorinsu da ke tafiya da sauri bayan sun shekara 40 ko fiye da haka. Sai dai wata kungiyar masu bincike ta gano cewa bambancin lafiya da karfin kwakwalwa na da alaka da irin yadda yara ke samun kula da lafiya tun bayan haihuwarsu. Sun kuma bayyana cewa tun a lokacin za a iya fahimtar wanda zai iya tsufa da cikakkar lafiya. Gano irin saurin da jama'a ke yi a lokacin da suke tafiya tun lokacin kuruciyarsu ita ce babbar hanyar magance wannan matsala. Akwai wasu hanyoyin kawar da wannan cuta da suka hada da cin abinci maras kitse sosai, da kuma amfani da kwayar 'metformin' duk da ba a kammala bincike maganin ba. Akwai kuma bukatar jama'a su kula da lafiyar kwakwalwa da kuma ta jiki tare da sauya yanayin tsarin rayuwarsu tun suna da kuruciya da cikakkar lafiyar yin hakan.	https://www.bbc.com/hausa/labarai-50047522
technology	Za a daina yin WhatsApp a wasu wayoyi a 2020	Kamfanin WhatsApp ya ce manhajarsa ba za ta rika aiki a wayoyin da suka kai shekara biyar da kerawa ba. WhatsApp din wanda mallakin Facebook, ya daina aiki kan wayoyi kirar Windows wadanda Operating System ya tsufa tun daga ranar 31 ga watan Disamba. Wannan mataki zai shafi wayoyi samfurin Nokia Lumia wadda take amfani da manhajar Windows. Wayoyi irin Nokia Lumia 650 sun shiga kasuwa ne shekara hudu da suka gabata, amma kuma har yanzu ana amfani da su. Daga watan Fabrairun 2020, wasu wayoyin kuma da wannan lamari zai shafa su ne Iphone da ke amfani da manhajarr iOS 8 da wayoyin zamani na Android da ke amfani da manhajar 2.3.7. Tun daya ga watan Yuli mutanen da ke amfani da irin manhajar kamfanin Microsoft wajen sauke manhajoji a wayoyinsu suka daina sauke WhatsApp a wayoyinsu. Hakan kuma ya zo ne bayan kamfanin na WhatsApp ya gargadi masu amfani da shi kan wayoyinsu na Windows cewa za su lura wani bangare na WhatsApp din ya daina aiki a wayoyinsu. WhatsApp ya ce duk da matakin ba abin da suka so bane amma hakan shi ne zai sa su bai wa mutane damar sada zumunci da 'yan uwansu. A shekarar 2018, WhatsApp ya daina aiki a wayoyi samfurin BlackBerry da kuma wadanda manhajarsu ta Window ta zama tsohon yayi.	https://www.bbc.com/hausa/labarai-50967768
business	Yakin Ukraine: Kamfanonin kasashen Yamma da suka fice da wadanda ke Rasha har yanzu	"Tun bayan mamayar da Rasha ta yi wa Ukraine, kamfanonin kasashen yamma da dama kamar Apple da Disney da kuma Netflix sun daina kasuwanci a Rasha. Wasu kamar babban kamfanin man fetur na Shell sun sanar da za su fice da ga kasar a hankali a hankali, yana ba da misali da ƙalubalen da ayyukansa ke fuskanta a Rasha ta fuskar tattalin arziki. Kuma waɗanda suka iirn su McDonald's da Coca-Cola suna fuskantar kiraye-kirayen ficewa daga Rashar a matsayin martani ga mamayar da Shugaba Putin ya yi wa makwabciyarsa Ukraine. To su waye suka tafi kuma su waye suka tsaya? 'Abin buƙatar rayuwa' Kamfanin makamashi na Faransa Total Energies ya ƙi ya janye hannun jarinsa daga Rasha kamar yadda takwarorinsa BP da Shell suka yi. A halin yanzu, mamallakin kamfanin kayan sawa na Japan mai suna Uniqlo ya kare matakinsa na barin shagunansu na Rasha a bude, inda ya ce tufafi ''abin buƙatar rayuwa ne''. Tadashi Yanai, mamallakin kamafanin Uniqlo, ya fada wa jaridar Nikkei cewa ''Rashawa na da hakkin rayuwa kamar yadda muke da shi''. ''Bai kamata a ce ana yaƙi ba, ya kamata kowace ƙasa ta yi adawa da hakan."" Amma ya kara da cewa ""tufafi wajibcin rayuwa ne, kuma Rashawa na da hakkin rayuwa kamar yadda muke da shi."" Amma kamfani kamar Uniqlo na ci gaba da shan matsin lamba a gida da ya ƙaurace wa Rasha bisa mamayar da ta ke yi wa Ukraine. Maudu'an neman ƙauracewa kamfanonin #BoycottMcDonalds da #BoycottCocaCola sun yi ta tashe a Twitter ranar Litinin da kuma a ƙarshen mako. Deborah Meaden, wata mai hannun jari a shirin BBC mai suna Dragon's Den ta nemi mutane a shafukan sada zumunta da su daina shan Coca-Cola. Meaden ta ce ""mu nuna musu karfin ikon mutane."" McDonald's da Coca-Cola da KFC da Pepsi da Starbucks da kuma Burger King duk sun ƙi yin magana da BBC. Mafi yawan kamfanonin da BBC ta tuntuɓa suna da manyan kantuna a ƙasar. Kantin abinci na KFC yana da rassa 1,000 a fadin Rasha a ƙiyasin da aka yi bara. A wani bayani da ya wallafa a shafinsa na intanet kwanan nan, kamfanin McDonald ya ce yana da kantuna 847 a Rasha. Kathleen Brooks, Darakta a cibiyar bincike ta Minerva ta ce, kasacewar kasuwancin McDonals's da Coca-Cola na da sarƙaƙiya ya sa barin Rasha cikin gaggawa ya zama musu abu mai wahala. Ta shaida wa BBC cewa Coca-Cola na da tsari mai ban mamaki a Rasha inda yake da wuraren sarrafawa da dama. Amma a ranar Talata ta ce kamfanin zai dakatar da aiki a kasar, wanda yake kusan kashi 2 cikin 100 na kudin shigar da kafanin ke samu. Kuma yana da kusan kashi 20 cikin 100 na samar da robobi a kasar. Duk da cewa ba wai gwamnatin Faransa na tursasa wa kamfanonin barin Rasha ba ne, Shugaba Macron ya sha bayyana wa shugabannin kamfanoni cewa zama a kasar zai ƙara tsanani in aka ci gaba da yaƙin, a cewar jaridar Birtaniya 'Financial Times'. Shugaban Faransa ya gana da shugaban bankin Societe General Danone da kuma kungiyoyin 'yan kasuwa a kan batun. Sannan a ranar Talata kamfanin Shell ya ce zai gaggauta daina sayen mai daga Rasha kuma zai janye ayyukansa daga kasar. A wata sanarwa, kamfanin ya kuma ce zai rufe wuraren ayyukansa da wurin ba da man jirgi da kuma wurin kula da injinan ababen hawa. Kamfanin ya ba da hakuri bisa sayen jirgin dakon mai daga Rasha a satin da ya gabata. Shell ya riga ya bayyana shirinsa na yanke huldar hadakarsa da kamfanin makamashi na Rasha biyo bayan mamayar. Susannah Streeter, babbar mai hasashe kan zuba jari da kasuwanci a Hargreaves Lansdown ta ce kamfanin ya zabi ya kare ƙimarsa fiye da neman ya samu riba. Amma ta bayyana wahalar da ke tattare da kawar da ayyukansu daga kasuwar Rashar. Kamfanonin kasashen yamma da yawa sun sanar da za su daina aiki a Rasha. Babban kamfanin zuba jari a Rasha BP ya sanar cewa zai sayar da kashi 20% na iskar gas da ya mallaka karkashin kamfanin albarkatun iskar gas na Rasha. Wannan matakin zai kawo karshen huldar kasuwanci na tsawon shekara 30. Kamfanin ExxonMobil ya bi sawu wajen dakatar da ayyukansa na mai da iskar gas. Amma ficewar kamfanonin ya shafi sauran sassa. A farkon wannan watan ne, kamfanin Apple ya dakatar da sayar da dukkan kayansa a Rasha, tare da fadin yana goyon bayan mutanen da ke shan wahala a dalilin yaki. Kamfanin Microsoft ma ya dakatar da sayar da kayansa kuma kamfanin Google ya cire wadanda suke daukar nauyin wallafe-wallafe na Rasha. Kamfanonin samar da kayan wasanni kamar Nike da Puma da Chanel sun dakatar da saye da sayarwarsu tare da rufe kantunansu. Wasu kamfanonin kamar na kayan ƙawa ma irin su Burberry da Chanel da H&M da kuma Zara.sun dakatar da saye da sayarwa Kamfanonin shirya fina-finai irin su Warner Bros da Disney da Sony sun dakatar da sakin fina-finansu a sinimomin Rasha. Manyan kamfanonin dakon kaya na duniya kamar Danish Maersk da Geneva-based MSC sun dakatar da fitar da shigar da kwantenonin kaya Rashan. Su ma kamfanoni irin su Visa da Mastercard da kuma Volkswagen sun daina hada-hadar kasuwanci da Rasha."	https://www.bbc.com/hausa/rahotanni-60689332
sports	Eden Hazard ya yi ritaya daga buga wa Belgium tamaula	Eden Hazard ya yi ritaya daga buga wa tawagar Belgium tamaula yana da shekara 31, bayan da aka fitar da kasar daga Gasar Kofin Duniya a Qatar. Hazard ya fara yi wa kasar tamaula yana da shekara 17 da haihuwa a 2008, wanda ya yi karawa 126 da cin kwallo 33. Dan wasan yana cikin tawagar Belgium da ta kai daf da karshe a Gasar Kofin Duniya a 2018, inda Faransa ta doke ta 1-0. Sai dai Belgium ita ce ta uku a wasannin, bayan da ta yi nasara a kan Ingila. Hazard ya fara buga wa Belgium wasa a karawa da Luxembourg, wanda ya shiga canji - a lokacin shi ne matashi na takwas da ya yi wa kasar tamaula. Daga nan ya buga wasa uku a Gasar Kofin Duniya da karawa biyu a Gasar nahiyar Turai - wanda ya yi wa kasar kyaftin sau 56. Hazard ya buga wasannin Gasar Kofin Duniya uku a Qatar, inda Belgium ta ci Canada 1-0, sannan ta tashi 0-0 da Croatia, sannan Morocco ta doke ta 2-0. Tsohon dan wasan Chelsea ya koma Real Madrid kan £150m a 2019. Ya yi kaka bakwai a Stamford Bridge da cin Premier biyu da FA Cup da League Cup da kuma Europa League.	https://www.bbc.com/hausa/articles/cd12g1e3drjo
politics	Abubuwa 10 da aka fi sanin Najeriya da su	Ku latsa hoton da ke sama domin ganin abubuwan 10 Najeriya ta samun 'yancin kanta daga turawan mulkin mallakar Burtaniya ranar daya ga watan Oktoba, 1960, wato shekara 59 ke nan. Ko da me kuke iya tuna Najeriya a rayuwarku? BBC Hausa ta hada zakulo muku wasu abubuwa guda 10.	https://www.bbc.com/hausa/49884486
sports	Ronaldo ne mafi tasiri a tsakanin 'yan kwallon kafa a Instagram	Cristiano Ronaldo ya sha gaban Lionel Messi da Neymar da Kylian Mbappe a matakin mafi tarin jama'a tsakanin 'yan kwallon kafa a Instagram. Ya samu karin mabiya sakamakon Gasar Kofin duniya da za a yi a cikin Nywamba da Qatar za ta karbi bakunci a 2022. Kyaftin din tawagar Portugal ya samu karin mutane da ke bibiyarsa kaso 48 cikin 100 tun daga shekarar da ta gabata. Wani bincike da Nielsen Gracenote ya gudanar ya ce dan wasan na Manchester United kan samu matsakaicin kudi da ya kai $3.5m a duk sakon da ya rubuta. Takwaran Ronaldo, dan kwallon Manchester United, Jadon Sancho shi ne kan gaba a Ingila, yayin da Gavi ya samu karin mabiya kaso 5,165 cikin 100. Nielsen ya auna wannan cigaban kan ma'aunin da ya tantance yawan magoya baya da karin mabiya da dan wasa ke samu da yadda ake bbiyar shi da kudin da dan kwallo ke samu a duk lokacin da ya wallafa abu a Instagram. An kuma dora ma'aunin kan 'yan wasan da za su wakilci kasashensu a gasar kofin duniya da za a yi cikin watan Nuwamba. Ronaldo yana da mabiya miliyan 480 a Instagram, kyaftin din Argentina, Messi ne ke biye da shi mai mabiya miliyan 360, wanda ya samu karin kaso 38 cikin 100 - mai karbar $2.6m a duk sakon da ya wallafa a kafar sada zumunta ta Instagram. 'Yan wasan Paris St German da suka hada da Messi da Neymar da Kylian Mbappe ne ke biye da Ronaldo a mataki na biyu da na uku da kuma na hudu. Sauran 'yan wasa biyu daga PSG kan karbi matsakaicin kudin da ya kai $1m a duk sakon da suka wallafa a Instagram. Cikin jerin 10 farko mafiya mabiya a Instagram tsakanin masu taka leda, dan wasan Brazil mai wasa a Real Madrid, Vinicius Junior ne kan gaba. Ya samu karin tarin mabiya tun daga lokacin da Real ta doke Liverpool ta lashe Champions League na 14 jumulla a kakar da ta wuce.	https://www.bbc.com/hausa/articles/cd1ymywdx13o
politics	Me jam'iyyun siyasa a Najeriya ke yi da miliyoyin kuɗin fom?	"Masu bin kafofin yaɗa labarai a Najeriya da waɗanda ma ba sa bi sun kwana da labarin naira miliyan 100 a matsayin kuɗin sayen fom na tsayawa takarar shugaban ƙasa a jam'iyyar APC mai mulkin ƙasar. Farashi mafi ƙaranci a APC shi ne na naira miliyan biyu da masu son tsayawa takarar majalisar jiha za su biya. Ita ma babbar jam'iyyar adawa ta PDP ta saka miliyan 40, yayin da mai neman takarar majalisar jiha zai biya kuɗi mafi ƙaranci na 600,000. Tsohon Gwamnan Kano Rabi'u Musa Kwankwaso ya sayi fom ɗin takarar shugaban ƙasa a jam'iyyar NNPP kan naira miliyan 30. Sai dai jam'iyyun na cewa akwai sassaucin farashi ga matasa da kuma mata da ke son tsayawa takarar. Shin me jam'iyyun ke yi da waɗannan miliyoyi bayan sun karɓe su? Mun tambayi tsohon Sakataren Jam'iyyar PDP na Ƙasa Sanata Ibrahim Tsauri da tsohon Sakataren Walwala na Ƙasa na APC Ibrahim Masari don sanin hakan. Kwamatin Gudanarwa na PDP ya yi wa matasa 'yan shekara 25 zuwa 35 da kuma mata, ragin kashi 50 cikin 100 na farashin fom ɗin. APC ta ce mata da kuma masu buƙata ta musamman za su biya kuɗin na-gani-ina-so, amma za a ba su fom ɗin takara kyauta a muƙamin da suke nema. Su kuwa matasa 'yan ƙasa da shekara 35 za su biya kuɗin na-gani-ina-so amma za su samu ragin kashi 40 cikin 100 na farashin fom ɗin da suke so. A jam'iyyar APC, Kwamatin Gudanarwa wato National Working committee, shi ne ke da alhakin daddale farashin fom na kwane mataki. ""Bayan sun kammala kuma sai ya miƙa wa Kwamatin Zartarwa (National Executive Committee) wanda zai shi ba shi izinin fara sayarwa,"" a cewar tsohon Sakataren Walwala na Ƙasa na APC Ibrahim Masari. Da zarar jam'iyyu sun daddale farashin fom ɗin takara 'yan takarar za su fara lalo kuɗi domin sayen sa. Tsohon Sakataren PDP na Ƙasa Sanata Ibrahim Tsauri ya ce a jam'iyyarsu sakataren kuɗi ne ke tara kuɗaɗen fom ɗin da aka saya. ""Daga baya kuma sai ya tura wa ma'aji don ya ajiye,"" in ji shi. Har wa yau, idan 'yan takara sun biya kuɗin fom ɗin a wajen sakatare, za su karɓi fom ɗin ne daga wajen sakataren tsare-tsare na ƙasa. Bayan an tattara kuɗaɗen za a kai wa majalisar gudanarwa ta jam'iyya, inda 'yan kwamatin za su kasafta abubuwan da za a yi da su, a cewar Sanata Tsauri. ""Su waɗannan 'yan kwamatin ba albashi ake biyan su ba...saboda ba kodayaushe ake samun kuɗin ba, amma idan an samu sai a ware wa kowane ofis kuɗin gudanarwarsa. Bai wa ɗan takara kuɗin kamfe: A jam'iyyar PDP, daga cikin abubuwan da ake yi da kuɗin sayar da fom har da bai wa 'yan takara kuɗin gudanar da kamfe. Tsohon sakataren na PDP ya ce idan aka zo takara, jam'iyya za ta bai wa ɗan takara ""maƙudan kuɗaɗe don ci gaba da kamfe"". ""Ɗan takara shi ne wanda aka yi zaɓe ya samu tikitin takara, ba mai son yin takara ba,"" a cewarsa. Shi ma Ibrahim Masari na APC ya ce jam'iyyarsu ta bai wa dukkan 'yan takara ""gudunmawa mai tsoka"" don yin kamfe a kowane mataki. Kare jam'iyya a kotu: Kazalika, Masari ya ce ana amfani da kuɗin wajen ɗaukar lauyoyin da za su kare jam'iyya a kotu idan aka kai ta ƙara. Biyan albashi da kuɗin gudanarwa: A cikin waɗannan kuɗaɗe kuma ake biyan albashin ma'aikata da kuma gudanar da ayyukan yau da kullum. ""Misali, mu a PDP muna shan man disel na miliyan biyu duk wata a ofisoshinmu biyu. Sannan kuma akwai kuɗin ruwa da na wuta. Kusan kullum akwai abin da za a biya."" Shirya babban taro na ƙasa: Jam'iyyun siyasa a Najeriya kan shirya babban taro na ƙasa bayan na jihohi da kuma na shiyya. A wurin tarukan ne kuma ake zaɓar shugabannin jam'iyyun da za su ja ragamarsu. Jam'iyyun na amfani da kuɗaɗen da suka samu na sayen fom din ne wajen shirya su. Baya ga kuɗaɗen sayar da fom, jam'iyyun siyasa a Najeriya kan samu kuɗi ta hanyar sayar da katin shaidar jam'iyya. ""Abin da ya sa kuke ganin katin shaidar jam'iyya kyauta ne, wani lokacin gwamna zai iya sayen katin jam'iyya kamar 500,000 ya raba wa mutane,"" in ji Sanata Tsauri. Ibrahim Masari ya ce akwai haraji da ya kamata kowane ɗan jam'iyya ya dinga biya, wanda ake ajiyewa a asusun jam'iyya. ""Ya zuwa lokacin da muka sauka daga mulki, mun bar kusan naira biliyan huɗu a asusun APC,"" in ji shi."	https://www.bbc.com/hausa/rahotanni-61179153
politics	Nigeria @60: Abubuwa biyar da suka faru a Najeriya a wannan makon	"A ranar Alhamis 1 ga watan Oktoba, Najeriya ta yi bikin cika shekara 60 da samun 'yancin kai daga turawan mulkin mallaka na Ingila. Shugaban Najeriya Muhammadu Buhari, ne ya jagoranci bikin a birnin tarayya Abuja, yayin da kuma jihohi suka yi nasu bikin a jihohinsu. Sojoji sun yi fareti, haka ma masu nuna bajinta daga bangarori daban-daban sun fito sun nuna sanye da kaya masu launin kore da fari da kore wato alamar tutar kasar kenan. Shugaban kasar Muhammadu Buhari ya yi bayani ga 'yan kasar, inda cikin bayanin nasa ya zargi shugabannin da suka yi mulki daga 1999 zuwa 2015 da yunkurin durkusar da kasar. Sai dai a gefe daya dan takarar shugabancin kasar a jam'iyyar PDP, kuma tsohon mataimakin shugaban kasa Atiku Abubukar ya mayarwa da shugaban martani a Twitter, inda ya ce tun daga 1999 har 2007 ba a bin Najeriya bashi. 'Yan Kannywood ma ba a barsu a baya ba yayin bikin, domin kuwa suma sun yi ta sanya hotunansu a shafukansu na sada zumunta domin taya kasar murnar ciki shekara 60. Birnin Dubai na ƙasar Haɗaɗɗiyar Daular Larabawa UAE, ya taya Najeriya murnar samun 'yanci daga turawan mulkin mallaka, bayan da aka yi adon fitilu a jikin ginin da ya fi kowanne tsawo a duniya na Burj Khalifa da launin tutar Najeriya na kore da fari a ranar Alhamis. Wannan al'amarin dai ya jawo ce-ce-ku-ce a tsakanin 'ƴan ƙasar musamman a shafin Twitter, inda wasu ke sukar wannan mataki wasu kuma suke nuna jin dadinsu. A ranar Juma'a, mai magana da yawun rundunar sojin Najeriya Manjo Janar John Enenche ya ce sun kashe 'yan ta'adda 869 tare da ceto mutum 321 da aka yi garkuwa da su cikin wata uku da suka wuce. An kuma kama mutum 1,708 da ke da alaƙa da manyan laifuka tare da samun nasarar kwace makamai da kuma albarusai masu yawan gaske. A cewar Manjo Janar John Enenche wannan sakamakon da sojoji suka samu cikin rubu'i na uku na wannan shekarar ya tabbatar da cewa suna samun nasara a yakin da suke yi da da 'yan ta'adda a fadin kasar. A ranar Asabar kuma rundunar ta wallafa a shafinta na Twitter cewa ta tarwatsa wani sansanin 'yan Boko Haram tare da kashe mayaƙan ƙungiyar da dama a Maima ta Jihar Borno. Wani bidiyo da ta wallafa a shafinta na Twitter ya nuna yadda ta kai hare-hare ta sama kan sansanin. Sai dai ba ta bayyana yawan waɗanda suka rasa rayukansu ba. Zaman jira a Masarautar Zazzau A ranar Laraba ne kuma gwamnan jihar Kaduna a arewacin Najeriya Malam Nasir el-Rufa'i ya wallafa a shafinsa na Tuwita cewa: ''A yanzu haka masu zaɓen sarki na sake sabon nazari don zaɓo waɗanda za a zaɓa cikinsu da zai zama Sarkin Masarautar Fulani ta Zazzau na 19."" 'Gwamnatin jihar Kaduna ce ta bayar da umarnin yin sabon zagaye na zaɓen bayan da ta soke na farko da aka fara, inda aka cire 'ƴan takara biyu. A sanarwar da gwamnatin jihar ta fitar, ta bayyana cewa soke zaɓen farkon na da alaƙa da cire sunayen wasu 'yan takara biyu waɗanda suka nuna sha'awar sarautar amma daga baya aka ce musu an rufe karɓar sunayen masu son zama sarki. A ranar Lahadi, 20 ga watan Satumba ne Sarkin Zazzau Dakta Shehu Idris ya rasu bayan fama da gajeruwar rashin lafiya. Tun bayan rasuwar sarkin, gwamnan jihar ya shiga karatun litattafai daban-daban inda a halin yanzu ya karanta aƙalla litattafai uku kamar yadda ya bayyana. Ya ce littafan za su taimaka masa wurin yanke hukunci a zaɓen sarkin ganin cewa shi ne mai wuƙa mai nama a ƙarshen zaɓen. A makon da ya gabata ne kuma kasar ta ba da umarnin a sake bude makarantu a fadin kasar baki daya, bayan kulle su da aka yi a wani mataki na daƙile yaɗuwar annobar korona. Ministan Ilimi na kasar Adamu Adamu ne ya sanar da wannan mataki tare da bayyana sharudan da za a bi domin tabbatar da babu yaron da ya kamu da cutar bayan sake bude makarantun. Sharuɗɗan sun hada da bayar da tazara, sanya takunkumi, wanke hannu, gwada zafin jiki da dai sauransu. Sai dai kuma maimakon murna saboda komawa makarantun wasu iyayen kokawa suka yi, suna cewa an barsu cikin duhu ba tare da yi musu wani cikakken bayani ba kan tsarin komawa makarantun. Shin wanne zangon karatu za a koma? Za a ci gaba ne daga zangon da aka tsaya? Ko wata sabuwar shekarar karatu za a soma? Tambayoyin da wasu iyaye a Najeriya ke yi kenan kan makomar karatun 'ƴa'ƴansu. Wasu ƙasashen da suka buɗe makarantunsu sun amince ɗalibai su tsallaka zuwa aji na gaba, maimakon ci gaba daga inda aka tsaya, duba da yadda shekarar karatun ke dab da ƙarewa. A ranar Litinin din makon jiya ne kungiyar kwadago ta Najeriya NLC ta sanar da janye yajin aikin da ta shirya farawa a ranar, sakamakon karin kudin wutar lantarki da na man fetur da gwamnatin kasar ta yi. Karamin Ministan kwadago da samar da aikin yi na kasar, Festus Keyamo, ya ce an dakatar da aikin da aka shirya farawa a ranar Litinin bayan an cimma yarjejeniya da kungiyoyin kwadagon da sanyin safiyar Litinin din. Babbar manufar yajin aikin ita ce matsawa gwamnati lamba a kan ta janye matakan da ta dauka a baya-bayan nan da suka jiɓanci tattalin arziki. Matakan sun hadar da cire tallafin da gwamnatin ke bayarwa a kan farashin man fetir abin da ya janyo farashin man ya karu da kimanin kashi 11 cikin 100. Akwai kuma matakin ninka farashin wutar lantarki da aka yi wanda tuni ya fara janyo guna-guni daga 'yan kasar wadanda ke cewa kamfanonin rarraba wutar lantarkin sun fara tsuga musu kudin wutar da ya wuce tunaninsu."	https://www.bbc.com/hausa/labarai-54402319
religion	Ku San Malamanku tare da Muhammad Usamatu Abbas	"Latsa hoton da ke sama don kallon hira da Malam Muhammad Usamatu Abbas: Matashin malamin addinin Musulunci nan da ke birnin Katsina a arewa maso yammacin Najeriya, Sheikh Muhammad Usamatu Abbas, ya ce mahaifinsa ne ya fi yin tasiri a rayuwarsa sama da duk wani mahaluki a fadin duniya. Malamin ya bayyana haka ne a wata hira ta musamman da BBC Hausa, a cikin shirinmu mai taken ""Ku San Malamanku"". Ya ce bayan karatun da ya yi na Alƙur'ani da na zaure a matakin farko a hannun mahaifinsa, ko a gobe yana iya bude littafi ya durkusa gaban mahaifin nasa domin daukar Ilimi. Ya yi karatu a wuraren malamai da dama, ciki har da yayansa da kakansa amma gudunmawar da mahaifinsa ya ba shi ba za ta taɓa misaltuwa ba. Matashin Malamin, wanda aka haifa a shekarar 1989 a unguwar Gambarawa da ke jihar Katsina, ya ce gidansu gidan ilimi ne abin da ya ba shi damar samun karatun addini da wuri kuma ya ba shi damar tserewa sa'anninsa. Muhammad Usamatu ya shafe lokuta masu yawa yana karatu a gida tun daga wajen mahaifinsa da kakansa da yayansa da kuma wasu manyan almajiran gidansu da suka samu rabauta da ilimi mai zurfu. ""Da akwai malaman da na yi karatu da dama a gabansu, a yau duk sun dawo suna daukar karatu a wurina."" ""Ban fara karatun zamani ba sai da na kammala saukar Alƙur'ani mai girma, kuma kaf karatun da na yi zuwa digiri na farko a Katsina na yi su"", in ji Malam Muhammad. Malamin ya ce ya yi karatun digirinsa na farko a Jami'ar al-Ƙalam da ke Jihar Katsina a 2014, sannan ya tafi Yamai da ke Jamhuriyar Nijar inda ya yi digirinsa na biyu. A 2016 malamin ya samu damar yin digiri na uku kuma ya kammala a 2020. 'Shekara ta 23 lokacin da na fara limancin masallacin Juma'a' Malamin ya samu aiki a Jami'ar al-Ƙalam da ke jihar Katsina, inda yake kowarwa a Sashen koyar da General Studies. Malam Muhammad ya fara jan sallar Juma'a a masallacin Abubakar Saddiq da ke garin Katsina, ya fara limancin Juma'a a masallacin tsakanin 2012 zuwa 2013. ""Ina ayyuka irin na gadon gidanmu wato koyarwa, da magariba zuwa isha'i a kullum muna karanta darussa daban-daban. ""A ranar Asabar ne kawai nake hutawa, amma sauran ranakun duk akwai abin da nake karantar da ɗalibai. ""Ina karantar da ɗalibai a kan irin tsarin koyarwar zaure, amma shi ba ko da yaushe ba kamar yadda ake yin na masallaci,"" in ji Malamin. Ya kara da cewa da yawa daga cikin wadanda suka koyar da shi a baya, a yanzu sukan je gabansa domin koyon wani abu na daban a fagen ilimi. Namiji ɗaya da mata biyu Malam ya ce yana da mata biyu da yaransa uku mata biyu da kuma namiji daya."	https://www.bbc.com/hausa/rahotanni-57852984
politics	Zaɓen Edo: Tasirin zaben kaɗaici ga tsarin dimokradiyyar Najeriya	"Bisa al'ada a Najeriya akan hada zaben shugaban kasa ne da na gwamnoni a lokaci guda, sai dai akwai wasu jihohi shida, wadanda ba sa bin wannan tsari na zaɓe gama-gari, ciki har da jihar Edo da ake sa ran za a yi zaben gwamna a ranar Asabar mai zuwa. Jihohi shida ne a Najeriya suka zama ƙi-taro, wadanda ba sa tafiya da sauran jihohin kasar 30 a lokutun da ake babban zaɓe. Wato zaɓen da ake hada na shugaban kasa da gwamnoni da kuma 'yan majalisar dokoki. Kuma daga cikin guda shidan, jihar Kogi da takwararta ta Bayelsa ne 'yan tagwaye wadanda ke hada biki. Abin nufi akan yi zaben gwamnoninsu ne a lokaci guda. Amma ragowar huɗun, wato da jihar Ekiti, da Anambra, da Edo da kuma Ondo kowacce da ranarta. Mista Nick Dazang shi ne daraktan yaɗa labarai da wayar da kan jama'a na hukumar zaben Najeriya, wanda ya ce bai-daya ake zaben a dukkan jihohin Najeriya 36 a farkon komawar kasar ga turbar demokuradiyya, amma daga bisani shari'a ta raba. ""Da Kogi, da Bayelsa, da Anambra, Ondo, da nan Edo da kuma Ekiti, a baya idan an tuna kotun kolin Najeriya ta yanke hukunci cewa gwamnonin jihohin shida za su riƙa kammala wa'adin mulkinsu a lokaci da ya sha bamban da sauran jihohin ƙasar nan."" Ga wasu mazauna waɗannan jihohi, kewa kan rufe su a duk lokacin da ake gudanar da babban zabe, inda ala tilas ake taƙaita musu kaɗa ƙuri'a ga zaɓen shugaban kasa da ƴan majalisun dokokin tarayya. Sukan yi zaben gwamna daga baya, kamar yadda al'ummar jihar Edo za su yi a ranar Asabar mai zuwa. Wasu daga cikin jama'ar jihar sun bayyana cewa suna Allah-Allah Asabar ta zo, ciki har da wani matashi da zai yi zaɓe a karon farko, wanda ya ce jinkirta zaben abin nan ne da 'yan magana kan ce wani hanin ga Allah baiwa ne, saboda ya ba shi damar cika shekarun kada kuri'a. ""Gaskiya wannan shi ne karo na farko da zan yi zaɓe, kuma ina godiya ga Allah da ya ba ni damar ganin wannan rana."" Irin wannan zabe na kadaici kamar yadda masana da masu lura da al'amura ke cewa, yakan bai wa mahukunta damar yin kyakkyawan shiri ga zaben, musamman ma tanadin isassun jami'an tsaro don samar da kariya. Amma kuma wasu na zargin cewa ba a nan gizo ke saƙar ba, saboda yawan jami'an tsaron bai hana tashin hankali a jihohin Kogi da Bayelsa ba a zaben gwamnan da aka yi a watan Nuwamban bara. Wasu ma na zargin cewa raba zaben kan bai wa masu mulki damar amfani da ƙarfi wajen tanƙwara shi yadda suke so, amma suna musanta wannan zargin."	https://www.bbc.com/hausa/labarai-54172079
sports	Makomar Pino, Mount, Pellegrini, Ake, Jutgla, Zakaria da Conte a kasuwar ƴan ƙwallo	Chelsea na neman sayen ɗan wasan tsakiyar Villarreal Yeremy Pino, 19, don maye gurbin ɗan wasan tsakiyar Ingila Mason Mount da ke shiga watannin ƙarshe na kwantiraginsa. Chelase kuma na neman Lorenzo Pollegrini, 27 ɗan wasan tsakiyar Roma. (Telegraph) Inter Milan kuwa ta shirya son kwadaitar da ɗan wasan baya na Netherlands, Nathan Ake, 27 daga Manchester City. (Ekrem Konur on Twitter) Arsenal ta nuna sha’awar sayen dan wasan gaban Bruges Feran Jutgla, 23. (Totofichajes) Chelsea na shrin tattaunawa halin da Denis Zakaria ke ciki a kungiyar  inda dan wasan tsakiyar Switzerland mai shekara 25 ya gaza fitowa a ƙarƙashin sabon manaja Graham Potter.(Fabrizio Romano) Liverpool na iya duba yiwuwar sayen dan wasan gaban Belgium Jeremy Doku, 21 a Janairu, (Calciomercato - in Italian) AC Milan na duba yiwuwar sayen dan wasan Chelsea Hakim Ziyech, 29 a watan Janairu. (Tuttomercatoweb - in Italian)	https://www.bbc.com/hausa/articles/c72nlv40wy2o
business	Donald Trump: An bankaɗo yadda shugaban Amurka ya yi ƙwauron biyan haraji	"Jaridar New York Times ta ce Shugaba Donald Trump ya biya dala  ɗari bakwai da hamsin ne kacal kan harajin tarayya a shekarar da ya ci zaɓen shugaban ƙasar. Jaridar ta ce ta samu bayanan biyan harajin shugaban na shekaru 20 bayan kwashe tsawon lokaci yana ɓoyewa. Bayanan sun nuna cewa a cikin shekaru goma daga cikin shekaru sha biyar kafin ya hau kan mulki bai biya haraji ba kwata-kwata. Jaridar ta ce bayanan sun nuna yadda Trump a matsayinsa na dan kasuwa ya rika tafka asara tsawon lokaci da kuma yadda ya rika kaucewa biyan haraji. Ya rika nunawa mahukunta cewa bazai biya ba saboda asarar da yake tafkawa ta fi ribar da yake samu yawa sosai, nesa ba kusa ba. Mista Trump ya yi watsi da rahoton a matsayin ""labarin karya. "" Ya shaida wa manema labarai ranar Lahadi cewa: ""A gaskiya ina biyan haraji. Kuma nan ba da jimawa za ku ga haka idan na karbi takardun harajina - ana gudanar da bincke a kansu, an dade ana gudanar da bincike a kansu."" Ita dai Jaridar New York Times ta ce tana shirin wallafa jerin labarai game da takardun harajin na Trump gabanin zaben kasar na Nuwamba. The Times ta ce ta yi nazari kan takardun haraji na Shugaba Trump da kamfanoni mallakar iyalan Trump tun daga shekarun 1990s, da kuma harajin nasa na  2016 da 2017. Ta ce shugaban ya bia harajin $750 kacal a 2016 da 2017, kuma bai biya haraji ba kwata-kwata a shekaru 10 cikin shekaru 15 da suka gabata, ""saboda ya bayar da labarin cewa ana yin asara"" a harkokin kasuwancinsa. Mr Trump hamshakin dan kasuwa ne gabanin zamansa shugaban Amurka. Si dai jaridar ta ce bayanan da ya bai wa hukuar haraji ta kasar ""sun nuna shi a matsayin dan kasuwar da ke samun miliyoyin dala a duk shekara amma yana cewa yana yin asara domin zille wa biyan haraji"". Gamayyar harkokin kasuwancinsa mai suna the Trump Organization ta bi sahun shugaban kasar wajen musanta zille wa biyan haraji. Shugaban lauyoyin gamayyar Alan Garten, ya shaida wa the Times cewa ""galibin abubuwan da aka fada ba gaskiya ba ne."". Tun shekarar 1970 shi kadai ne shugaban da ya boyewa 'yan kasar bayanan harajinsa, abin da wasu ke kallo a matsayin boye gaskiya. Yayin da ya rage makonni biyar kacal a gudanar da zaben shugaban kasa, masu adawa da Mr Trump sun yi hanzarin yin Allah wadai da bayanan harajin nasa. Kakakin majalisar wakilai Nancy Pelosi, ta ce shugaban ya dauki matakai na ban mamaki domin kaucewa biyan kasonsa dai dai, yayin da Amurkawa dake aiki tukuru ke biyan nasu. Har yanzu babu wani bayani da ya fito daga dan takarar shugaban kasar na Democrats, Joe Biden, amma kwamitin yakin neman zabensa ya bayyana cewa ashe dai malamai da masu kashe gobara da ma'aikatan jinya duk sun biya harajin da ya fi Mista Trump."	https://www.bbc.com/hausa/labarai-54321544
health	Daliba ta kashe kanta don jinin al'ada	'Yan sanda a kasar Kenya na gudanar da bincike kan dalilin da ya sa wata yarinya 'yar shekara 14 ta kashe kanta bayan da jinin al'ada ya bata mata kayan makaranta. Mahaifiyar marigayiyar, Beatrice Chepkurui Koech ta ce malamin yarinyar ne ya kunyata 'yarta sakamakon jinin al'adar da ya lalata mata kayan makarantarta. Mahaifiyar ta bayyana cewa, ''Ba ta da kunzugun da za ta sa, lokacin da jinin ya shafi kayanta, malamin ya kyare ta kan ta fice ta tsaya a wajen ajin.'' Wannan dalili ya sa mahaifiyar yarinyar tare da wasu iyayen yara kusan 200 suka gudanar da zanga-zanga a wajen makarantar firamaren da ke Kabiangek, wadda ke da nisan taku 270 daga yammacin babban birnin kasar, Nairobi inda suke neman a kama malamin da ake zargi da kyarar yarinyar. A cewar jarida mai zaman kanta a Kenya ta Daily Nation, 'yan sanda sun yi amfani da hayaki mai sa hawaye wajen tarwatsa masu zanga-zangar da su ka rufe titi abin da ya sa aka garkame makarantar. Babban jami'in 'yan sanda na yankin Rift Valley, Alex Shikondi ya ce ana gudanar da bincike kan al'amarin inda ya yi kira ga iyayen yara da su zama masu kusantar 'ya'yansu domin sanin halin da su ke ciki a koda yaushe. Bisa dokar da Kenya ta amince da ita cikin Yunin 2017, gwamnatin kasar ce za ta rika samar wa 'yan mata na makarantun firamare audugar al'ada kyauta. Wannan danyen aiki da matashiyar ta yi, ya sanya kwamitin majalisar dokokin kasar Kenya fara bincike kan dalilin da ya sa har yanzu shirin samar wa mata audugar al'ada, da gwamnati za ta rika kashe kimanin dala miliyan hudu da dubu 500 a shekara wajen samar da shi, bai fara aiki ba.	https://www.bbc.com/hausa/49664489
religion	Amsoshin tambayoyinku kan Sheikh Dahiru Usman Bauchi	"Wannan makala ce da muka yi bayan da muka bukaci ku aiko tambayoyinku kan Sheikh Dahiru Usman Bauchi. BBC ta tattauna da Sheikh domin bayar da amsar tambayoyin naku. Shiekh Dahiru Usman Bauchi babban malamin darikar Tijjaniyya ne da ake ji da shi a nahiyar Afirka, sannan malami ne wanda ya sadaukar da rayuwarsa ga koyar da al'kur'ani, littafin musulmi mafi girma. Shehun malamin na daya daga cikin malamai a Najeriya da suke sadaukar da rayuwarsu wajen yi wa addinin Musulunci hidima. Wannan tambaya ce da muka samu daga dumbin mutane da suka hada da Ahmad Muhammad da Wada Muhammad Musa Danmaliki Kumbotso Kano BBC ta mika wannan tambaya ga Sheikh Dahiru Bauchi ga kuma amsar da ya bayar: An haifi Sheikh Dahiru ne a ranar 28 ga watan Yunin 1927, dai-dai da 2 ga watan Muharram 1346. An haife shi a wani gari da ake kira Nafada da ke jihar Gombe, wanda garin mahaifiyarsa ce, ""kasancewar a al'adar Fulani ana haihuwar dan fari ne a gidansu mahaifiyarsa,"" in ji shi. Ya kara da cewa: ""Ni Bafulatani ne ta wurin uwa da uba. Dukkanin kakannina hudu Fulani ne. ""Sunan mahaifiyata Maryam 'yar Hardo Sulaiman. Sunan Mahaifina Alhaji Usman dan Alhaji Adam."" Sheikh Dahiru ya haddace kur'ani a wurin mahaifinsa kafin daga bisani ya tura shi Bauchi domin neman tilawa. Mahaifinsa almajirin Shehu Ibrahim Nyass ne kuma mukaddami a cikin darikar Tijjaniyya ta hanyar Amadu Futiy kafin Shehi Ibrahim Nyass ya bayyana. ""Mahaifiyata ita ma ta je Kaulaha har sau biyu, kuma Shehu ya kaddamar da ita har ya ba ta carbi, saboda haka ni da mahaifina da mahaifiyata da 'ya'yana da jikokina duk gaba daya mun taru a cikin Shehu Ibrahim,"" Ya yi auren fari a shekarar 1948 lokacin yana da shekara 20 ""da wata daya."" Tambaya ce da muka samu daga Murtala Shu'aibu Gama Sheikh Dahiru ya ce yana da 'ya'ya kimanin 80 kuma 70 daga cikinsu sun haddace alkur'ani. ""Wasu daga cikin yarana sun haddace kur'ani tun suna shekara bakwai da haihuwa kuma tun ma kafin su iya rubutu a allo. ""Akwai yarana hudu da suka haddace kur'ani a shekara biyar kamar daya daga cikin 'ya'yana da ke Kaduna. Su da ka suke haddacewa amma dai ba zai hana su rubutu a allo ba idan suka girma. ""Sai dai ban sani ba ko a cikin 'ya'yan nawa akwai wanda ya rubuta kur'ani saboda su kan fita kasashen waje domin neman karatu na sauran fannonin addini da ma boko. ""Yanzu ma akwai daktoci a cikin yaran,"" a cewar Shehun Malamin. Matan Shehi nawa? Mun sami wannan tambayar ne daga Usman Sale Jimeta da Salisu Garba Warure. BBC kuma ta mika tambayar ga daya daga cikin 'ya'yan Sheikh Dahiru Usman Bauchi, inda ya bayar da amsa kamar haka: ""Matan Shehi hudu ne a yanzu haka. Sai dai kuma da dama sun mutu sannan kuma wasu da dama sun fita."" A ina ya Shehi ya yi karatu? Tambaya ce da muka samu daga mutane da dama amma da yawansu ba su fadi sunayensu ba. Sheikh Dahiru ya ce ya haddace kur'ani a hannun mahaifinsa Alhaji Usman dan Alhaji Adam ne domin shi ma mahaddacin alkur'ani ne. Daga nan ne ya tura shi wurin malamai da dama domin tilawa, ""kuma Alhamdulillahi na kan ji mutane na karin gishiri suna kira na gwani,"" in ji Malam. Malam ya je Bauchi domin karatu. Malaman da ya yi karatu a hannunsu sun hada da Malam Ahmadu na Sabon gari da Gwani dan Fika da malam Alhaji na Gombe da dai sauran su. Ya kara da cewa: ""Ba gaskiya ba ne cewa na yi karatu wurin Shehi Nasiru Kabara. Malam Abubakar Gumi ne ya yi karatu wurin Shehi Nasiru Kabara. ""Na kuma karbi darikar Tijjaniya a hannun mahaifina."" Ko Shehi ya rubuta Alkur'ani? Sheikh Dahiru Bauchi ya bayar da amsa kamar haka: ""Bayan na haddace Alkur'ani inda ake kira na gwani ko gangaran, na rubuta Alkur'ani na farko na bai wa babana kuma malamina kyauta. ""Na kuma rubuta na biyu wasu sun manta. Na fara rubuta na uku amma ban gama ba har yanzu. ""Ina da matsalar agana a idanuna dalilin da ya sa ba ni da nishadi kan duk abin da za a kalla,"" a cewarsa. Malamin ya ce matsalar idanun ce ta sa bai yi wasu rubuce-rubuce ba a fannoni. Dangane kuma da tafsirin Alkur'ani, ya ce ya fara ne a shekarar 1951 ko 1952. ""Ni kuma tafsirina ba na duba takarda saboda haka Annabi yake yi, sannan haka ma manyan bayin Allah suka yi. ""Idan mutane suka tambaye ni me ya sa ba na rike takarda a tafsirina, sai na tambaye su cewa kuna rike kur'ani idan kuna karanta Suratul Ikhlas a sallah. ""Na san kur'ani saboda haka ba sai na rike shi ba idan zan yi tafisiri,"" in ji Sheikh. Shehun Malamin ya ce: ""Sirri na Allah ne. Da farko dai muna kiran wani abu da ake kira fafau da muke rubuta wa mutum ya sha domin zuciyarsa ta fafe ya haddace kur'ani. ""Muna da wani sirri da muke rubuta wa yaro a duk Laraba sau uku. Ana rubuta masa ya lashe. Zai haddace kur'ani kuma duk garin da ya zauna sai an yi tafiyar wata uku kafin a samu mahaddaci kamarsa. ""Sai dai ba mu sani ba ko wata ukun na tafiyar kafa ne ko kuma a mota,"" kamar yadda ya ce. Ya ce ada can sai sun je garin Barebari sannan su haddace kur'ani amma yanzu ko ina ana iya haddace shi. Suna da makarantu kusan 300 na almajirai a Najeriya, kuma yaran ba sa wuce shekaru hudu ba tare da sun haddace kur'ani ba sai dai idan suna da nauyin kwakwalwa. Sheikh Dahiru Bauchi ya ba da amsa kamar haka; Tun daga shekarar 1970 kawo yau sau daya ne kawai bai je aikin Hajji ba. Hakan na nufin ya yi aikin hajji sau 48. Harshe nawa Shehi yake ji? Ita ma wannan tambayar mun same ta daga mutane da dama ""Ni dai Bafulatani ne kuma ko an ji ni ina Fulatanci babu mamaki. Mahaifina yana da tsangaya a kasar Borno inda yake da almajirai Hausawa da Barebari. ""Saboda haka tun a lokacin na iya Hausa da Barbarci kuma tun ina karami na tashi da wadannan. ""Da na girma kuma na iya Larabci kadan da yaren Wolof na su Shehi Nyass da Bolanci."	https://www.bbc.com/hausa/labarai-50465787
business	Gobara ta kashe mutane da dama a haramtacciyar matatar fetur a Jihar Imo	"Mutum fiye da 50 ne suka mutu sakamakon wata gobara da ta tashi a wasu haramtattun matatun man fetur biyu da ke Jihar Imo a kudancin Najeriya. Hukumomi a jihar sun faɗa wa BBC cewa waɗanda lamarin ya ritsa da su za su iya zarta hakan saboda har yanzu ana ci gaba da aikin kwashe gawarwakin mutanen da suka ƙone ƙurmus. Gobarar ta tashi ne a matatun da ke kusa da juna a Ƙaramar Hukumar Ohaji-Egbema ranar Juma'a da dare bayan fashewar wani abu. Wutar ta ƙone akasarin mutanen ta yadda ba a iya gane su. Waɗanda lamarin ya ritsa da su sun haɗa da masu gudanar da matatar da kuma wasu mazauna yankin. Babu tabbas kan abin da ya haddasa gobrar ya zuwa loƙacin haɗa wannan rahoton. Kwamashinan Albarkatun Man Fetur na Imo Goodluck Opiah ya kai ziyara wurin, yana mai cewa ""ba zan iya faɗa muku adadin mutanen da suka mutu ba saboda mutane sun zo sun tafi da wasu 'yan uwansu"". Kazalika, kwamashinan ya ayyana mamallakin matatar a matsayin wanda hukumomi ke nema ruwa a jallo."	https://www.bbc.com/hausa/labarai-61202194
health	Abin da ke janyo kaikayin gaba a tsakanin mata	Cutar sanyi ta Candidiasis na daya daga cikin cututtukan da ke janyo kaikayi a al’aurar mata, musamman ma a tsakanin mata masu ciki. Sai dai rashin tsafta na daga cikin manyan abubuwan da masana a fannin kiwon lafiya suka ce yana janyo cutar sanyin. Wasu karin dalilan da ke janyo wa mata samun cutar sanyin ta Candida, sun hada da  ciwon suga da yin amfani da magungunan kashe kwayoyin cuta fiye da kima da wasu magungunan hana daukar ciki da samun juna biyu. Haka zalika wasu daga cikin alamomin cutar su ne kaikayin gaba da kuraje da zafi lokacin fitsari da zafi lokacin saduwa da zafi a mara. Yayin da hanyoyin kauce wa cutar sun hada da tsafta da sanya wando mai laushi na auduga da daina maganin kashe kwayoyin cuta sai abin da likita ya ya rubuta. Cutar sanyi wadda ake kira yeast infection ko candidiasis da turanci ingishi, cut ace da ke addabar miliyoyin mata a duniya. Kuma a cewar hukumar yaki da cututtuka ta Amurka, CDC, cutar sanyin cuta ce mai sauki, sai dai ga wasu matan ta kan zo musu da tsanani ta yadda ta kan janyo musu kunburi da tsagu a gabansu. Haka kuma wurin ya kan sauya launi ya yi ja. Alkaluman hukumar yaki da cututtuka ta Amurka ta ce akwai mata 1. 4 miliyan da ke zuwa asibiti neman maganin cutar sanyi ta candidiasis akowace shekara.	https://www.bbc.com/hausa/articles/c72n5n50k9ro
