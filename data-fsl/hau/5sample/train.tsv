sports	Liverpool ta kammala cinikin Carvalho daga Fulham	Liverpool ta kammala daukar Fabio Carvalho daga Fulham, wanda ake sa ran dan wasan zai koma Anfield ranar 1 ga watan Yuli. Mai shekara 19 ya taka rawar gani da ta kai Fulham ta samu tikitin shiga Premier League a badi, bayan cin kwallo 10 da bayar da takwas aka zura a raga a bana. Tun farko kungiyoyin biyu sun cimma yarjejeniya ta daukar dan kwallon a watan Janairu, daga baya batun ya bi ruwa. Carvalho ya buga wa tawagar kwallon kafa ta matasan Ingila 'yan kasa da shekara 21 tamaula, wanda ya fara yin wasan farko da Portugal a watan Maris. Ya fara tamaula daga matasan Fulham, wanda ya yi takarar gwarzon dan wasan English Football League, inda Brennan Johnson na Nottingham Forest ya lashe kyautar. Ranar 28 Liverpool za ta buga wasan karshe da Real Madrid a gasar Champions League a Faransa. Liverpool na fatan daukar kofin Zakarun Turai na bakwai, ita kuwa Real Madrid na sa ran cin na 14 jumulla. Liverpool wadda ke fatan lashe kofi hudu a bana ta rasa Premier League a ranar Lahadi, bayan da Manchester City ta dauki na shida jumulla. Kungiyar Anfield ta yi nasarar daukar Caraboa Cup da FA Cup a bana, wanda ta doke Chelsea ta kuma lashe kofunan a kakar nan.	https://www.bbc.com/hausa/wasanni-61549503
politics	Kalubalen da ke gaban jam'iyyar APC gabanin babban taronta	"A wannan makon ne ake sa ran jam`iyyar APC mai mulkin Najeriya za ta gudanar da babban taronta na zabar sabbin shugabanni da za a danka wa ragamar jam`iyyar. Mutum takwas ne ke takarar shugabancin jam`iyyar, duk kuwa da rahotannin da ke cewa Shugaba Muhammadu Buhari na goyon bayan guda daga cikin su. Masana dai na cewa babban taron yana da  tasiri sosai a kan  makomar  jam`iyyar APC. Duk da cewa shugaban riko na jam`iyyar APC, wato gwamnan jihar Yobe, Alhaji Maimala Buni da `yan kwamitinsa na cewa shiri ya yi nisa game da babban taron jam`iyyar na kasa, a bangaren masu neman takara za a iya cewa tana kasa tana dabo ganin cewa mutum takwas ne ke neman shugabancin jam`iyyar. Bakwai daga cikin su, wato da  Mallam Saliu Mustapha da da Mallam Mohammed Etsu  da Senata Mohammed Sani Musa da Senata Tanko Al-Makura da Senata George Akume da Senata Abdullahi Adamu duka sun fito ne daga shiyyar arewa ta tsakiyar Najeriya. Sai na takwas, shi ne  tsohon gwamnan jihar Zamfara, Abdulaziz Yari daga shiyyar arewa maso yamma. Ko da yake akwai Senata Ali Modu Shariff, wanda ya ce ya koma gefe saboda rahotanni na cewa akwai wani shiri da ake yi don daidaitawa a bar kujerar ga wani dan takara, kuma a cewarsa shugaba Buhari na goyon bayan shirin maslaha ko daidaitawar. Sai dai Senata Ali Modu Sharif ya gicciya sharadin cewa idan maganar ta sauya, to fa, yana nan kuma da shi za a yi zawarcin kujerar. Rahotanni dai na cewa jiga-jigan APC a shiyyar arewa ta tsakiya, musamman ma  gwamnoni da kuma Sanatoci daga bangarorin Najeriya daban-daban sun dukufa suna ta tuntuba don cimma maslaha ta yadda za a daidaita a kan mukamin shugaban jam`iyya da sauran mukamai. Amma wasu rahotannin na cewa ana fuskantar turjiya. Alal misali, tsohon gwamnan jihar Zamfara, Abdulaziz Yari ya ce maganar maslaha ba za ta hana shi jarraba irin nasa farin jinin ba. Alhaji Ibrahim Dan Malikin Gidan Goga na cikin na hannun daman tsohon gwamnan kuma ya shaida wa BBC cewa ""yana cikin wannan takara amma abin da muka sani shi ne  an ce an kebe kujerar shugaban kasa ta koma kudu, kujerar shugaban jam'iyya ta dawo arewa.Wata magana a kebewa wani yanki mu duk ba mu san wannan ba"".i Sai dai inda za a fuskanci kalubale  shi ne barazanar da bangaren Abdulaziz  Yari  a kan cewa za su iya ficewa daga jam'iyyar idan ba a yi mu su adalci ba. Su ma masana kimiyyar siyasa na ganin cewa jam`iyyar APC za ta iya lallaba `ya`yanta su yi babban taro. Sai dai bayan taron ne wasu daga cikin `ya`yan nata za su nuna kalarsu. Farfesa Husseini Tukur malami ne a jami`ar jihar Nasarawa, kuma ya ce ""kowa yana kokari ne ya samu abin da yake bukata, a halin yanzu akwai 'yan takara da dama, akwai wadanda suka fito daga tsakiyyar Najeriya da arewa maso gabas da kuma arewa maso yamma. Wannan yana nuna cewa wajibi ne tunda tsarin mulkinsu bai nuna za a ware mukamin ba, toh a ba kowa dama ya yi takara"". Masanin ya ce a bayanne take cewa jam'iyyar tana cikin rudani  saboda akwai  bangarori da dama. Shugabannin jam`iyyar APC dai sukan ce duk jam`iyyar da ta cika ta batse ta gaji hayaniya, ballantana APC mai mulkin kasa kuma suna daukar matakan daidaita kan `ya`yan jam`iyyar ta yadda za su samu mafita ga kowane irin rintsin da za su shiga."	https://www.bbc.com/hausa/labarai-60830032
religion	Darasin 'yadda namiji zai kara aure' ya jawo ce-ce-ku-ce a Saudiyya	"Sanar da wani sabon darasin koya wa maza dubarun yadda za su ƙara aure ya haifar da ce-ce-ku-ce a Saudiyya, wanda har ya kai ga soke darasin baki ɗaya. Wata ƙungiya ce ta Al-Bir ta shirya horar da maza a hedikwatarta da ke Ar-Rass na Saudiyya a darasin da aka yi wa taken ""dubarun ƙara mace ta biyu."" Matakin ya gamu da fushin ƴan Saudiyya da sauran ƙasashen Larabawa inda suka dinga tsokaci a kafofin sadarwa na intanet. Wani mai fafutika ya yaɗa hoton tallar darasin na shawarwarin ƙarin aure na ƙungiyar Al-Bir da ayyukanta suka shafi zamantakewa al'umma. An dai samu ra'ayoyi masu cin karo da juna kan darasin amma yawancin na suka sun fi yawa, inda wasu ke ganin darussa na yadda za su samu ayyukan yi ne ko digiri na biyu da na uku ya kamata a koya masu amma sun yi mamakin ɓullo da wannan darasin a wannan lokacin. Mafi yawanci tsokacin mutane na nuna ɓacin rai ne game da sanarwar. Wasu ƴan Saudiyya na ganin ƙarin aure halal ne kuma yana da sharuɗɗa, abin da yake da muhimmanci shi ne idan mutum zai iya tabbatar da adalci kuma yana da arzikin kula da mata biyu. Don haka babu wani darasi da ake buƙata. Wasu sun nuna cewa ba irin wannan darasin ake buƙata ba, kamar yadda @RUMAYH_SULAIMAN ya ce ""ƙwarewar da matasan Rass suke buƙata shi ne na fannoni da dama na kasuwanci yanzu kuma ana masu maganar darasi kyauta kan dubarun ƙara mata. Wasu da dama sun yi mamakin yadda ma aka amince aka yi amfani da tambarin burin Saudiyya na Vision 2030 a hoton tallar darasin. Wasu sun bayyana darasin a matsayin wani babban abin takaici A cewar @AzizAQ ya ce: ""Wata ƙungiyar agaji kuma cibiyar ƙwararru za ta gudanar da kwas domin sanin dubarun ƙara mata. Wani babban abin takaici."" Wasu kuma na ganin darasin kamar "" wata tsokana ce ga mata da cin zarafi  da kuma nuna kaifin tunanin maza."" Faisal Al-Fraih ya ce kamata ya yi a ce ""manufar darasin shi ne inganta dubarun zama da mace ɗaya, maimakon ƙara mata ta biyu."" Wasu kuma sun buƙaci a dakatar da ayyukan ƙungiyar tare da hukunta waɗanda ke da alhakin shirin. Bayan ce-ce-ku-ce da zazzafar muhawara da sanarwar da haddasa, kungiyar da ta sanar soke darasin tare da bayar da umarnin goge tallar da aka yaɗa a kafofin sada zumunta na intanet. A cikin wata sanarwa da jaridar Al Watan ta wallafa, Daraktan ƙungiyar Al-Bir da Ar-Ras Fahd Al-Sardah, ya ce kuskure ne aka samu daga wani sabon ma'aikaci kuma gaba ɗaya an soke tare da goge tallar da aka yaɗa a kafofin sadarwa na intanet."	https://www.bbc.com/hausa/rahotanni-59323825
business	Najeriya ba ta da kuɗin da za ta shigo da abinci daga ƙasashen waje - Buhari	"Shugaban Najeriya Muhammadu Buhari ya ce dole manoman a kasar su kara dukufa wajen noma isasshen abincin da zai wadatar da kasar, saboda gwamnati ""ba ta da kudin da za ta iya shigo a abinci daga wajen."" Shugaba Buhari ya ba da wannan shawarar ne lokacin da yake tattaunawa da manema labarai a fadar gwamnatin kasar bayan idar da sallar Idi. Bayanin nasa na zuwa ne lokacin da ake ci gaba da nuna damuwa kan karancin abinci da ake fama da shi a wannan lokacin a annobar korona, da kuma tashin farashin kayan abincin a kasar mafi yawan jama'a a Afrika. A cewar Hukumar Abinci ta Majalisar Dinkin Duniya, tun kafin annobar korona manoma ba sa iya samar da abincin da zai ciyar da al'ummar kasar miliyan 200. Ko da yake noma shi ne babbar sana'ar da 'yan kasar suka fi yi, amma gwamnatoti daban-daban sun yi watsi da shi inda suka mayar da hankali kan man fetur wanda kasuwarsa ta yi muguwar faduwa saboda annobar korona. Gwamnatin Shugaba Buhari ta dade wajen bunkasa aikin gonan shinkafa inda ta rika yi wa masu shigo da shinkafa 'yar Thailand ta hanyar fasa-kauri dirar mikiya  sannan ta rufe iyakokinta. Kafin wannan lokacin, Najeriya tana shigo da shinkafa fiye da tan miliyan daya daga Thailand duk shekara. Yanzu tana bari a shigo da shinkafa 'yar-waje ne kawai ta hanyar iyakokin ruwanta - inda take sanya haraji mai yawa. Farashin abinci ya yi matukar tashi a Najeriya tun da annobar korona ta barke kuma kudin shigar da ake samu daga man fetur ya yi matuar raguwa saboda farashinsa da ya fadi. Asusun Bayar da Lamuni na Duniya ya yi hasashen cewa tattalin arzikin Najeriya zai tsuke da kashi 1.5 a 2020."	https://www.bbc.com/hausa/labarai-52799433
technology	A﻿n yi wa gidan talabijin ɗin Iran kutse ana tsaka da labarai	"A﻿n yi kutse ga labaran da ake gabatarwa na talabijin kai tsaye a gidan talabijin ɗin ƙasar Iran. A﻿n yi kutsen ne da niyyar zanga-zanga ga jagoran ƙasar. A daidai lokacin da ake gabatar da labaran, kawai sai aka ga hoton fuska wadda aka rufe ta fito a gaban talabijin, sai kuma hoton jagoran addini na ƙasar Ali Khamenei da kuma wuta tana ci a bayansa. W﻿aɗanda suka yi kutsen na kiran kansu da ""Adalat Ali"" wato Adalcin Ali. Wannan na zuwa ne aƙalla kwana uku bayan an harbe aƙalla mutum uku a cikin masu zanga-zangar a lokacin da suka yi arangama da jami'an tsaro a wani sabon rikici kan rasuwar Mahsa Amini. M﻿s Amini dai ta kasance wata mata wadda ƴan sandan Hisbah na Iran suka kama ta saboda zargin ƙin rufe kanta yadda ya kamata. K﻿ama ta da aka yi ya jawo ce-ce-ku-ce matuƙa a ƙasar inda aka yi ta gudanar da zanga-zanga. L﻿abaran ƙarfe shida na yamma ne dai aka yi wa kutsen inda bayan nuno hoton jagoran addini a ƙasar sai kuma aka nuno hotunan Ms Amini da wasu mata uku waɗanda aka kashe su a yayin zanga-zanga ta baya-bayan nan da ake yi. Ɗ﻿aya daga cikin abubuwan da suka rubuta a jikin talabijin ɗin a yayin kuten shi ne ""ku tashi ku bi mu,"" inda wani rubutun kuma ke cewa ""matasanmu, jini na zuba daga hannunku"". W﻿annan kutsen an yi shi ne na ƴan daƙiƙoƙi kafin aka katse labaran. Irin waɗannan zanga-zangar da ake yi ga jagoran addinin ba a saba ganinsu ba inda yake da ƙarfi matuƙa a Iran. S﻿ai dai bayan rasuwar Ms Amini, sai aka soma fitowa ƙiriƙiri ana ƙalubalantar sa. H﻿aka kuma ko a ranar Asabar sai da wasu bidiyoyi na kafofin sada zumunta suka rinƙa yawo inda aka rinƙa ganin wasu mata ƴan jam'ia suna ihun ""ka ɓace"" a lokacin wata ziyara da Shugaba Ebrahim Raisi ya kai. H﻿aka kuma a ranar ma sai da aka kashe mutum biyu a Sanandaj, ciki har da wani mutum da aka harba a cikin motarsa bayan ya matsa odar motarsa domin goyon bayan zanga-zangar. H﻿aka kuma wani bidiyo ya nuna yadda aka harbi wata mata a wuya inda aka ganta kwance a ƙasa. R﻿asuwar Ms Amini dai ita ta jawo duk waɗannan rikice-rikicen duk da cewa gwamnatin ƙasar ta tabbatar da cewa rashin lafiya ce ta yi sanadin mutuwarta ba wai azabtarwa ba. Ƙ﻿ungiyoyin kare haƙƙin bil adama sun ce sama da mutum 185 ne aka kashe tun bayan da aka soma irin wannan zanga-zanga a Iran a ranar 17 ga watan Satumba."	https://www.bbc.com/hausa/articles/c808pqg5npvo
entertainment	Daga Bakin Mai Ita tare da Shehu Hassan Kano	Latsa hoton da ke sama don kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 23, shirin ya tattauna da fitaccen ɗan fim na Kannywood Shehu Hassan Kano, inda ya amsa tambayoyin da za su sa ku dariya.	https://www.bbc.com/hausa/media-54819532
business	Yadda dala ke ci gaba da murkushe darajar naira a Najeriya	Ku latsa sama don kallon bidiyon: Darajar kudin Najeriya naira na ci gaba da faudwa warwas. Yanzu maganar da ake takardar kudin CFA da ake kashewa a wasu kasashen Afrika kamar Nijar, Kamaru da Chadi, darajarta ta kamo ta naira. Wato sai ka ba da naira 1000, za ka canja wannan saifa dubu daya. Idan kuna shirin zuwa Umrah, to ‘yan canji za su siyar muku da Riyal a kan naira 140 kowacce riyal daya. A shekarar 2015 ana musayar dala daya a kan naira 200 da motsi a kasuwar bayan fage. Sannan a farkon shekarun 1980, ina nufin kimanin shekara 41 da suka wuce, naira ta fi dala daraja.	https://www.bbc.com/hausa/media-58739307
health	Mece ce huciyar zazzaɓi?	"Huciyar zazzaɓi ko ""Herpes labialis"", cuta ce da likitoci suka bayyana ake kamuwa da ita daga wata ƙwayar cuta da ake kira ""Herpes simlex virus."" Tana yaɗuwa kamar sauran ƙwayoyin cututtuka na virus da ake yaɗawa da hanyar jima’i, ko wajen ƙarin jini, ko wajen sumba. Cutar huciyar zazzaɓi kan shafi leɓe ko gefen bakin mutum da ke haddasa wasu ƙuraje masu ruwa ko maruru masu tsananin zafi da raɗaɗi. A lokacin matakin farko na yaɗuwar ƙwayar cutar, ta kan shiga jikin fata ko ruwan jikin mutum inda ta kan riƙa yaduwa. A tattaunawarsu da BBC, Dakta Ahmad Tijjani Ibrahim na babban Asibiti da ke garin Babura a jihar Jigawa arewacin Najeriya, ya ce cutar na bayyana ne da fesowar wasu ƙananan ƙuraje ko maruru, galibi a gefen leɓen bakin mutum. ""Ƙurajen masu ruwa ko maruru kan fito a leɓen ƙasa ko na sama da kan sa leɓɓan su kumbura, kuma sauran alamomi kamar su zazzabi kan bayyana, duk da cewa a wasu lokuta ba sa nuna wasu alamomi,’’ in ji Dakta Tijjani. ‘’Suna kuma da zafi da zogi sosai’’. A cewar likitan, bayan wannan ƙwayar cuta ta herpes da ke haddasa cutar huciyar zazzabin ta samu damar shiga jikin dan adam, ta kan zauna a jikin mutum ta yi likimo, ta yadda mutum ba zai taba ganewa yana dauke da ita ba, wani ma har ya gama rayuwarsa. ""Abinda yake tashin wannan cutar har ya zo da alamominta shi ne idan mutum ya yi zazzabi mai zafi, yana iya tayar da cutar daga barci, ta yadda za ta iya fito da alamominta, in ji shi. Har ila yau a cewar Dakta Tijjani, ko yaya garkuwar jikin mutum ta yi kasa, wannan ƙwayar cutar kan samu wata dama da za ta bayyana kanta, shi yasa yawanci ake ganin huciyar a lokacin da aka yi zazzabin maleriya. ""Lokacin da cutar ta shiga jikin mutum, alamominta na iya yin kama da na cutar maleriya, kamar su zazzabi, da ciwon kai, da kasala, da ciwon gabobi, da maruru na baki,’’ in ji shi. Amma kuma in ji shi ba dole ba ne a ce sai ka yi zazzabi ne sannan cutar za ta bayyana, idan mutum ya ga wannan kumburin ba tare da ya yi wani zazzabi ba, to bai dade da kamuwa da cutar ba. Abin da ya kamata mutum ya yi shi ne ya tafi asibiti don a ba shi magugunan zafin jiki, wanda dama shi ke tayar da cutar, don idan da riga ta shiga jikin mutum ba ta fita. Yawanci cutar ba ta wuce kwanaki goma ta ke warkewa. Amma dai ƙwayar cutar tana jikin mutum. ‘’Idan suka fito sukan rika yin zafi tare saka ciwon kai a wasu lokuta ma har da zazzabi, shi yasa ake cewa hucewar zazzabin’’. Ba kasafai cutar ke bayyana alamominta ba nan take bayan kamuwa da kwayar cutar ta herpes simplex virus, kana yawanci ta kan bayyana ne a cikin makonni uku da kamuwa da ita. Yawanci wadanda suka kamu su kan riga jin radadi da zogi a wuraren bakinsu, wanda daga bisani kuraje kan feso a leben kasa. Zazzabi, da bushewar makogwaro, da jin zafi wajen hadiyar abinci ko ruwa, da kuma ciwon jijiyoyi. A cewar Dakta Tijjani, da zarar mugunya ko jinin da ke fita daga jikin kurajen da suka yi mararu suka taba jikin ko ya shiga jikin wanda ba shi da cutar, yana iya dauka,’’ in ji daktar Tijjani. Ya kume ce don haka: Mutum zai iya kamuwa da huciyar zazzabi ta hanyar mu’amala da wanda ke dauke da cutar – kamar sumbanta ko jima’i. Ta hanyar kusanci ko shafar fatar wanda ke dauke da cutar, ko amfani da wani abu nasa kamar su brush ko cokali ko tawul ko kofin shan ruwa ko shayi. Akwai yiwuwar mace mai juna biyu ko mai shayarwa yada wa jaririn da ke cikita ko wanda ta ke goyo. Karyewar garkuwar jikin dan adama wacce ke bas hi kariya daga kamuwa da kwayoyin cutar. Masana sun bayyana cewa duk da cewa wannan cuta da hucewar zazzabi kan jima a jikin mutum ba tare da ya sani ba, har sai ta bayyana kanta. Akwai kuma hanyoyin da suka kamata mutane su rika bi don kiyaye kamuwa da ita musamman daga wanda ya riga yake dauke da ita. Dakta Ahmed Tijjani Ibrahim ya bayyana cewa ya kamata mutane su guje wa duka hanyoyin da ya bayyana cewa suna haifar da yaduwar cutar daga wanda ke dauke da ita zuwa mai lafiya. ‘’Muddin dai mutum zai guji amfani da duk wani abubuwan da wanda ke dauke da cutar ke amfani da su kamar so cokali da kwano da kofin cin abinci, zai kare shi daga kamuwa,’’ in ji shi. Yawanci da yake ba a sani mutum na dauke da cutar hucewar zazzabin idan ba an ga fesowar kurajen ba, yana da matukar wahala a kauce wa yaduwarta cikin sauki. Amma kuma mutum ya tabbatar da cewa garkuwar jikinsa na da karfi a koda yaushe’’. Abu mafi muhimmanci in ji Dakta Tijjani dai shi ne da zarar cutar ta bayyana ko kuma mutum ya san yana dauke da cutar sai ya yi sauri a garzaya asibiti don neman magani."	https://www.bbc.com/hausa/articles/cv2929zpwqjo
entertainment	'Kwana Casa'in': An yi sulhu tsakanin hukumar tace fina-finan Kano da Arewa24	"Hukumar tace fina-finai ta jihar Kano da ke Najeriya da gidan talbijin na Arewa24 sun yi sulhu game da takaddamar da ta taso kan nuna fim din 'Kwana Casa'in'. Shugaban hukumar, Isam'ila Na'abba Afakalla ne ya bayyana haka a sakon da ya fitar ranar Juma'a. A cewarsa, ""Bayan zama da aka yi tsakanin hukumar tace fina-finan Kano da jami'an gidan talbijin na Arewa24 jiya Alhamis da yau Juma'a, an kai ga matsaya inda aka amince za a cire bangarorin da suke dauke da abubuwan da al'umma ke korafi a kai."" Ya kara da cewa gidan talbijin na Arewa24 ya amince cewa nan gaba ba zai sake nuna wani fim din Hausa ba sai ""ya kasance wanda yake da shaidar tantancewa da ta fito daga hukumar tace fina-finai."" A ranar Talata ne hukumar tace fina-finai ta jihar Kanon ta fitar da sanarwar dakatar da ci gaba da nuna shirin Kwana Casa'in da shirin Gidan Badamasi wadanda suka yi tasiri sosai ga dimbin masu kallo a sassan duniya. Isma'ila Na'abba Afakallah ya shaida wa BBC cewa fina-finan biyu sun ci karo da tsarin dokokin hukumar, inda ya ce a shirin 'Kwana Cas'in' an nuna maza suna cacumar wata yarinya. A shirin Gidan Badamasi kuma ya ce an yi amfani da kalaman da ba su dace ba, wadanda dukkaninsu a cewar Afakallah sun saba wa sashe na 102 na dokar da ta kafa hukumar tace fina-finai a 2001. Duk da cewa kafar Arewa 24 ba ta ce komi ba, ko fitar da sanarwa game da matakin dakatar da shirye-shiryenta da aka yi,  amma kafar ta wallafa bidiyon dandanon shirin da za a nuna mako na gaba a shafinta na Twitter, kwana guda bayan dakatar da nuna shirin da hukumar tace finafinai ta Kano ta yi. Shirin Kwana Casa'in wasu kungiyoyin duniya da hadin gwiwar gidauniyar MacAurther ne ke daukar nauyinsa, yayin da kuma Falalu Dorayi ne furodusan shirin Gidan Badamasi. Labarin dakatar da shirye-shiryen bai yi wa dumbin masu kallo dadi ba, inda ake ganin babu wani shiri da ake yawan kallo da ake nunawa a wata kafar talabijin a arewacin Najeriya kamar sa. Shirin Kwana Cas'in ya shafi siyasa da kuma bankwado yadda rashawa ta yi katutu a harkokin gwamnati, wani dalilin da wasu ke ganin shi ya sa gwamnatin Kano ta yi amfani da hukumar tace fina-finai aka dakatar da nuna shirin. Kazalika shirin na nuna irin yadda wasu talakawa suke da hadama da rashin gaskiya a mu'amalarsu ta yau da kullum."	https://www.bbc.com/hausa/labarai-52245322
health	Coronavirus ta yi 'ajalin Suleiman Achimugu'	"Iyalan tsohon shugaban hukumar kayyade farashin man fetur ta Najeriya, PPMC, Engineer Suleiman Achimugu sun tabbatar da cewa mahaifinsu ne ya rasu sakamakon annobar coronavirus. Da safiyar Litinin din nan ne dai hukumar hana yaduwar cututtuka ta Najeriya, NCDC ta sanar da rasuwar daya daga cikin mutane 35 din da ke fama da cutar ta coronavirus. Mutuwar Engineer Sulaiman Achimugu ce dai rashi na farko da aka samu a Najeriya tun bayan shigar annobar coronavirus cikin kasar. Duk da cewa hukumar ba ta kama sunan marigayin ba, iyalansa sun fitar da sanarwa inda suka ce ya rasu ne sakamakon annobar coronavirus. Sanarwar wadda daya daga cikin 'ya'yan marigayin, Abubakar Achimugu ya fitar ta ce, ""mahaifinmu ya rasu ranar 22/03/2020 'yan kwanaki bayan dawowarsa Najeriya daga Burtaniya, inda ya yi jinya. Marigayin ya kwashe lokaci a wani asibiti a Burtaniyar domin jinyar ciwon daji inda ake yi masa gashi. Ya kebe kansa bayan dawowar tasa daga Burtaniya, inda kuma bisa radin kansa ya kira hukumar NCDC bayan jikinsa ya tsananta da alamun cutar coronavirus."" Sanarwar ta kara da cewa an tabbatar da mahaifin nasu ya kamu da coronavirus, inda kuma ya ci gaba da karbar magani kafin rai ya yi halinsa ranar Lahadi. Tuni dai aka yi jana'izar marigayin bisa tanadin addinin musulunci."	https://www.bbc.com/hausa/labarai-52004172
politics	SARS: Za a tsaurara tsaro na musamman a Najeriya	Hukumomi a Najeriya sun ba wa rundunar ƴan sandan ƙasar damar amfani da duk wata hanya ta tsaurara matakan tsaro a kokarin kawo ƙarshen rikicin da ya ɓarke a wasu sassan ƙasar. An samu rikici musamman a biranen Legas da Abuja, a dalilin zanga-zangar kin jinin rundunar ƴan sanda da ke yaƙi da fashi da makami da a kafi sani da SARS, wadda ta yi sanadin mutuwar a kalla mutun 69. Rahotanni sun ce an saka dokar hana fita a wasu yankunan jihar Kaduna da ke arewacin ƙasar, da kuma birnin Jos na jihar Filato da ke tsakiyar Najeriya, inda a ka samu rahotannin fasa rumbunan ajiyar abinci na gwamnati a ka kuma wawashe su. Sufeta-Janar na ƴan sandan Najeriya Muhammed Adamu ya ce ƴan ta'adda sun ɓadda kama da sunan masu zanga-zanga wurin aikata miyagun ayyuka a sassan ƙasar da dama. Lamarin ya fi ƙamari a cibiyar kasuwancin ƙasar wato Legas, inda ganau su ka shaida cewa jami'an tsaro sun harbe masu zanga-zangar da a ka yiwa lakabi da #ENDSARS. A ranar Asabar gwamnatin Jihar Kaduna ta saka dokar hana fita a wasu yankuna na ƙananan hukumomin Kaduna ta Kudu da kuma Chukun ta tsawon awa 24. Dokar za ta yi aiki ne a unguwannin Barnawa da Kakuri da Television, waɗanda ke Kaduna ta Kudu. Sai kuma Maraban Rido da Sabon Tasha da Narayi da Unguwan Romi da ke Chukun. Wata sanarwa da Kwamishinan Tsaro da Harkokin Cikin Gida Samuel Aruwan ya fitar ta ce dokar za ta fara aiki ne nan take. Mista Aruwan ya yi kira ga mazauna jihar da su guji tayar da tarzoma da kauce wa faɗawa tarkon masu tayar da husuma.	https://www.bbc.com/hausa/54679174
entertainment	'S﻿un yi amfani da fuskata a bidiyon batsa'	"Shin ya za ki ji idan masu haɗa bidiyon ƙarya suka sanya fuskarki a bidiyon batsa sannan suka yaɗa shi a shafukan sada zumunta ba da sanin ki ba? Wata mata ta bayyana tashin hankalin da ta shiga bayan da irin haka ta faru da ita. Tana cikin duba shafinta na Tuwita wata rana da yamma, Kate Isaacs ta ci karo da wani bidiyo mai tayar da hankali. ""Gaba ɗaya hankalina ya tashi,"" in ji Kate, lokacin da ta yi bayani a karon farko game da abin da ya faru. ""Wani ya ɗauki fuskata ya shigar da ita cikin bidiyon batsa, sai ya zama kamar da gaske ni ce a ciki."" An yi amfani da fuskarta ne a bidiyon bogi wanda yake kama da na gaske. Inda wani ya maye gurbin fuskar wata ƴar fim ɗin batsa da ke cikin bidiyon, da fuskar Kate. Kate wata mai fafutika ce da ke hanƙoron ganin an daina saduwa da mutum ba tare da izinin sa ba. An ɗauko fuskar ta ne daga bidiyon tattaunawar da ta yi da ƴan jarida a game da hanƙoron da take yi. Inda a cikin bidiyon aka nuno ta tana jima'i. ""Na shiga ruɗani. Na rasa me zan yi,"" in ji Kate. ""Na yi tunanin cewa bidiyon zai karaɗe duniya - wannan babban tashin hankali ne."" A lokutan baya, an fi yin amfani da fuskokin manyan taurarin fina-finai da na ƴan siyasa wurin yin bidiyon bogi - ba domin bidiyon batsa kawai ba, wasu akan yi na ban-dariya. To amma kamfanin lura da tsaron shafukan intanet na Deeptrace ya ce an samu sauyi a baya-bayan nan, inda yanzu aka samu kashi 96% na irin waɗannan bidiyoyi ana yin su ne kan batsa. Kamar yadda yake faruwa a zahiri, ana bayyana irin wannan lamari da ɓata sunan mutane ta hanyar lalata/cin zarafi, wanda yake nufin haɗawa da yaɗa hotunan baɗala na mutane ba da sanin su ba. A ƙasar Scotland, laifi ne yaɗa bidiyon tsiraicin mutane ba tare da izininsu ba. Amma a sauran yankunan Birtaniya hakan zai zama laifi ne kawai idan aka iya tabbatar da cewa wanda ya yaɗa bidiyon ya yi ne da niyyar cutar da wani - wani abu da ya sanya ake gaza hukunta da dama daga cikin masu haɗa irin wadannan hotuna. Kate, mai shekara 30 ita ce ta samar da ƙungiyar masu fafutika da aka yi wa laƙabi da #NotYourPorn a shekarar 2019. Shekara ɗaya bayan ƙaddamar da fafutikar aka tilasta wa shahararren shafin batsa na Pornhub ya cire duk wasu bidiyoyin batsa da aka ɗora a shafin daga mutanen da ba a tantance su ba. Wanda hakan ya shafi mafi yawa daga cikin bidiyoyin shafin. Saboda haka Kate na da yaƙinin cewa wanda ya sanya fuskarta a wannan bidiyon na batsa da aka haɗa yana daga cikin waɗanda fafutikar da take yi ta shafa. Domin ""ita ce ta sauke masu bidiyonsu."" To amma ko kaɗan ba ta da masaniyar ko wane ne ya haɗa bidiyon ba, ko kuma iyakar waɗanda suka kalli bidiyon ba. Yayin da ita ta tabbatar da cewa fuskarta ce aka ɗora a kan wata ƴar fim din batsa, to amma bidiyon ya yi tamkar na gaskiya, ta yadda ba kowa ne zai iya gane cewa haɗa shi aka yi ba. ""Wannan laifi ne - an yi amfani da fuskata ba tare da sanina ba."" A ƙarƙashin bidiyon sai mutane suka rinƙa yin tsokaci na ɓatanci , suna cewa za su bi Kate har gida su yi mata fyaɗe, su naɗa a bidiyo sannan su yaɗa a shafukan intanet. ""A wannan  lokacin dole ka fara tunanin iyalanka,"" ta faɗa cikin hawaye. ""Ya za su ji idan suka ga bidiyon."" ""Na fara munanan tunani - su wane ne suka san gidana? Shin ko wanda na sani ne ya yi min haka?"" ""Na yi ta tunanin cewa ina cikin babbar matsala. Wannan ba kawai wasu mutane ne suke soki-burutsu ba, wannan babbar barazana ce."" Kasancewar ta da dade a cikin harkar saboda ta sha taimaka wa wadanda suka shiga cikin irin wannan hali, za a iya cewa ta san abin da ya kamata ta yi - to amma a wannan lokaci ta rasa me za ta yi. Ta ce ""Na kasa amfani da duk shawarwarin da nake ba wasu ba. Kate wadda ke da karfin hali, sai ga shi na shiga cikin razani."" Wani abokin aikina ne ya kai wa Tuwita kara game da bidiyon, daga nan tuwita ta cire shi. To amma da zarar aka ce an wallafa wani abu a shafin intanet, yana da matukar wahala a iya cire shi gaba daya. Kate ta ce ""babban burina a lokacin shi ne a cire bidiyon daga intanet baki daya, to amma babu abin da zan iya yi a kan hakan."" -A samu shaida - Duk da cewa abu ne mai wahala, saboda za ka so a ce an goge komai, to amma yana da kyau ka mallaki bidiyon ko kuma ka ɗauki hotunan, da lokutan da aka sanya su, da waɗanda suka sanya, da adirenshisu na intanet, ka ajiye su a wani wurin da ba za su ɓace ba. -A kai rahoton waɗanda suka wallafa - Da zarar ka sauke shaidar da ka samu sai ka kai rahoton duk wanda ya wallafa abin zuwa ga shafukan da suka ɗora. -A tuntuɓi ƴan sanda - Yana da kyau ka je ka yi bayanin abin da ya faru ga hukuma, kuma a nuna masu shaidun da ake da su. A kira lambar agajin gaggawa ta 101. -A nemi shawarwari - Za a iya samun shawarwari kan bidiyoyin batsa a kan waɗannan lambobi 1000 - 1600 cikin ranakun mako ko kuma 0345 6000 459 a ƙarshen mako. (A Birtaniya) Majiya: #NotYourPorn Campaign Kafin wannan lokaci ba kowa ne yake iya samun manhajojin haɗa bidiyoyin bogi masu kama da na asali ba, sannan ba kowa ne zai iya amfani da su ba, koda ya samu. To amma yanzu bisa ka'ida ta doka duk wani mutum da ya kai shekara 12 zai iya sauke manhajojin ya kuma haɗa bidiyoyin bogi cikin sauƙi. Kate ta ce wannan abu ne mai ban tsoro. Ta ce ""abu ne da yake a fili, bai da wahalar samu."" Ta ce a yanzu dokokin da aka ƙirƙiro a baya kan irin waɗannan bidiyoyi sun tsufa. Sanya fuskar Kate a bidiyon bogi ya yi illa ga lafiyarta da kuma yadda take amincewa da mutane. Ta yi amannar cewa waɗanda suka haɗa bidiyon ba sun yi ne kawai domin su tsorata ta ba, sun yi ne domin ganin sun rufe mata baki. Da farko ta ja baya wurin aikin nata na fafutika, tana ganin cewa kamar ba ta cancanci ta ci gaba ba. To amma yanzu ta dawo da ƙarfinta. Ta ce ""ba zan bari su yi nasara ba."" Ta ce za a iya amfani da bidiyon bogi wajen sarrafa mata, saboda haka ya kamata a ƙarfafa wa kamfanonin fasahar zamani - ciki har da waɗanda ke haɗa manhajojin da ake amfani da su wurin sauya fuska, su samar da samar da tsari mai kyau. ""Ya kamata a ce kowace manhaja za ta iya gane bidiyon batsa."" ""Idan kamfanoni suka ƙi zuba kuɗi, da basirarsu wajen ganin ba a yi amfani da manhajarsu wajen ƙirƙirar bidiyon batsa ba, to suna bayar da gudumawa ke nan, kuma su ma suna da laifi."""	https://www.bbc.com/hausa/articles/c145pv75zgdo
religion	Mahangar kimiyya da addini kan bangon duniya	"A duk lokacin da aka ambato kalmar bangon duniya, abu na farko da ke faɗo wa mutane da dama a rai shi ne ƙasar China, wasu kuma sai su fara tunanin wani dogon bango da ya raba duniyar da muke ciki da wata duniyar ta daban. A addinin Musulunci an yi batun wasu halittu da ake kira Yajuju wa Majuj da za su shigo daga bayan wata katanga, wadda mutane da yawa suka ɗauka cewa katangar ce bangon duniya. Shin yaya abin yake? Haka kuma shin akwai bangon duniya a zahiri da gaske? BBC ta yi duba kan wannan lamari a mahangar addini da kimiyya. A wata hira da BBC ta taba yi a shekarar 2017 da Farfesa Yusuf Adamu, malami a tsangayar fannin nazarin ƙasa a Jami'ar Bayero da ke Kano, ya yi bayani kan batun bangon duniya. A cewarsa, ""duniya tana da bango kuma ba ta da bango"", domin idan Bahaushe ya ce bangon duniya, yana tunanin cewa akwai wani waje, wanda idan ka je wurin, shi ne ƙarshen duniya. Farfesan ya ce shi Bahaushe tun asali idan ya tashi daga wani gari zuwa wani gari akwai ganuwa ko kuma bango da ya zagaye garin, shi ya sa yake tunanin ita ma duniya akwai inda za a je a ga irin wannan ganuwar a ƙuryarta. Farfesan ya ce a zahiri, babu wani bango da za a ce ya kewaye duniya baki ɗaya. ""Akwai wurin da manazarta da yawa suke ɗauka a matsayin bangon duniya, abin da manazarta da matafiya suka gano shi ne tana da ƙarshe a sama da kuma ƙasa. ''Akwai inda ake ce wa North Pole da kuma South Pole, wato bangon duniya na arewa da kuma bangon duniya na kudu."" A cewarsa, waɗannan wurare duk ba a wata ƙasa suke ba, sai dai akwai ƙasashe da dama da sukan je su kafa tutocinsu a wurin. ""Akwai mutane ƙalilan da ke zaune a waɗannan wurare waɗanda ke gudanar da bincike, haka masana kimiyya su ma suna zama ne na taƙaitaccen lokaci su bar wurin sakamakon wurin ko yaushe a cikin ƙanƙara yake. A cewar Farfesan, waɗannan wurare wata shida ake yi ana dare haka kuma wata shida ake yi ana rana, kuma ko da yaushe wurin a ƙanƙare yake, akwai kuma dabbobin da Allah ya halitta da ke rayuwa a wuraren. A cewar Farfesa Yusuf Adamu mutane na tunanin cewa bangon duniya a China yake saboda wata ganuwa da ake da ita a ƙasar mai tsawon gaske. ""Ganuwar China na da girma da faɗi, ta fi kilomita dubu, tana da tsawo sosai, saboda haka idan wani ya je can sai ya ɗauka wannan ganuwar ita ce bangon duniya."" Hakan na faruwa ne saboda mutane sun kuma ɗauka China ce ƙasa ta ƙarshe a duniya, amma abin ba haka yake ba don Japan na gaba da China sannan daga nan sai ruwa sai kuma a zagaya a shiga Amurka, tun da duniyar kamar ƙwallo take. Binciken masana ya nuna cewa ganuwar ta China na da tsawon kimanin sama da kilomita 21,000 inda aka ɗauki sama da shekara 2,000 ana gina ta. Sama da masu yawon buɗe ido miliyan 10 ne ke kai ziyara zuwa ganuwar ta China a duk shekara. Domin ƙara tabbatar da ko da gaske akwai bangon duniya a zahiri a mahangar addini, BBC ta tuntuɓi Sheikh Musa Yusuf Asadussunnah, wani malamin a Najeriya, inda ya ce a addinin Musulunci babu wani wuri da aka ce shi ne bangon duniya, domin babu inda aka ce aljanu ko mutane sun gina wani bangon duniya. Ya ce ko a Al-Ƙur'ani da aka ce Sarki Zurkallaini ya gina katanga saboda Yajuju wa Majuju ba yana nufin cewa wannan ginin a ƙarshen duniya yake ba. A cewar malamin, sarkin ya yi ginin ne saboda yadda Yajuju wa Majujun ke tsallakawa domin yi wa wasu mutane ɓarna."	https://www.bbc.com/hausa/labarai-54446939
entertainment	Hisbah: Abin da ya sa rundunar ke neman tauraruwar Kannywood Ummah Shehu	"Hukumar Hisbah ta jihar Kano da ke arewa maso yammacin Najeriya ta ce tana gayyatar tauraruwar fina-finan Kannywood, Ummah Shehu, domin ta yi mata karin bayani bisa zargin da ta yi wa wasu jami'anta. Babban Kwamandan rundunar, Harun Sani Ibn Sina, ya shaida wa BBC Hausa suna neman tauraruwar ne bayan da ta yi zargin cewa jami'an Hisbah suna aikata laifuka amma sun ki duba nasu suna takurawa talakawa marasa galihu. Wasu rahotanni sun ambato tauraruwar tana yin raddi ga hukumar Hisbah bayan da ta kama kama wata ƴar wasan Kannywood da kuma ta yi fice a kafar sada zumunta, Sadiya Haruna, kan ""yaɗa hotunan batsa"" a shafukanta na sada zumunta. Rahotannin sun nuna cewa Ummah Shehu ta fusata matuka kan matakin da Hisbah ta dauka inda ta yi zargin cewa hukumar ta fi mayar da hankali wajen hukunta talakawa da 'yan fim bayan kuwa masu hannu da shuni da kuma jami'an hukumar suna tafka ta'asa ba tare da an yi musu hukunci ba. Sai dai mun yi yunkurin jin karin bayani daga gare ta amma ba ta amsa kiran wayar da muka yi mata ba. Amma Babban Kwamandan rundunar,  Ibn Sina, ya ce suna neman Umma Shehu domin ta yi musu bayani dalla-dalla kan zarge-zargen da ta yi musu. A cewarsa, idan ba ta je ta yi musu bayani kan batun ba za su kai kararta a gaban kotu inda za su tuhume ta da laifin yi wa Hisbah kazafi. Ibn Sina ya ce ""ba wai muna nemanta ruwa a jallo ba ne; abin da muke cewa shi ne ta zo ta yi mana karin bayani kan zarge-zargen da ta yi mana domin kowa ya sani. ""Idan abubuwan da ta fada na bukatar bincike za mu bincika, idan kuma ta kasa gamsar da mu, to za mu kai ta kotu domin zargin yi mana kazafi."" 'Yan Najeriya da dama dai suna zargin hukumar ta Hisbah da mayar da hankali kan marasa karfi sanna ta bar masu mulki ko masu kudi a kan batun aikata laifi. Ko a farkon watan da muke ciki, hukumar ta Hisbah ba ta dauki mataki kan wasu hotunan 'yar Sarkin Bichi, Zarah Nasiru Ado Bayero ba, wadda ɗan shugaban ƙasa Yusuf Buhari ya aura, bayan da aka rika yaɗa hotunanta sanye da wata doguwar riga mai shara-shara. A cikin hotunan waɗanda ba a gan ta tare da angon ba, babu ɗan kwali a kan gimbiyar ta Masarautar Bichi da ke Kano sannan kuma saman rigar yana da launin fatar jikinta. Kwamandan Hisbah Harun Muhammad Ibn-Sina ya ce aikin hukumar shi ne hana yaɗa ɓarna ko da kuwa ta faru a baya, ba wai ""tonowa da kuma hukunta mutum ba""."	https://www.bbc.com/hausa/labarai-58317785
religion	Yadda DPO ya lashe gasar karatun Al-Kur’ani a Kano	"Shugaban ofishin ƴan sanda na ƙaramar hukumar Takai ya lashe gasar izu 60 ta karatun Al Kur'ani mai tsarki da rundunar ƴan sandan jihar Kano ta shirya. DPO Mahi Ahmad Ali, ya zo na ɗaya ne a gasar ajin izu 60, inda ya samu kyaututuka da dama da suka hada da kuɗi da kayayyaki na amfanin yau da kullum. Gasar wacce aka kammala a ranar Alhamis ita ce irin ta farko da rundunar ƴan sandan Kano ta gudanar ga jami'nta. Ƴan sanda kusan 39 ne suka shiga musabaƙar ta Al Kur'ani ta kwana biyu kuma wadanda suka shiga musabaƙar sun samu kyaututuka daban-daban. Kakakin rundunar ƴan sandan Kano Abdullahi Haruna Kiyawa ya ce gasar ta ƴan sanda ce zalla kuma gasar ta ƙunshi  izu biyu da izu biyar da 10 zuwa 20 da masu izu 40 da 60. Sai dai gasar ta maza ce zalla ba mata amma rundunar yan sandan Kano ta ce saboda wannan ne karon farko, tana fatan a gaba za a ƙara shiri. SP Mahi Ahmad Ali shugaban ƴan sanda mai kula da ƙaramar hukumar Takai da ke Kano shi ne wanda ya lashe gasar Al Kurani ta izifi 60. Bayan lashe gasar ya yi godiya ga Allah inda ya ce wannan wata dama ce ta ƙara inganta karatunsa na Al Kur'ani. ""Aikina na ƴan sanda bai hana ni tilawar Al-Kur'ani ba,"" in ji shi. Kadif Abubakar Abdullahi Usman daga kwalejin ƴan sanda ta Wudil ne ya zo na biyu a karatun izu 60 yayin da sufeto Ibrahim Abubakar da ke aiki a hedikwatar yan sanda da ke Bompai ya zo na uku. Rundunar ƴan sandan ta ce an shirya musaɓakar ne da nufin zaburar da jami'an 'yan sandan Kano kan kyautata ayyukansu da gyaran mua'malarsu da al'umma, tare da ƙarfafa masu guiwa wajen neman ilimin addini. Sama'ila Dikko kwamishinan 'yan Sanda na jihar Kano, ya shaida wa BBC cewa manufar musabaƙar ita ce nunawa jama'a cewa su ma ƴan sanda ba a bar su a baya ba kan sha'anin ilimi musamman ilimin Al-Kur'ani. ""Al Kur'ani ne jagoran rayuwa da ke koya wa al'umma abubuwan da ke gudana da kuma ayyukan da mutane suke yi  don mu kara ilimi yadda za mu tafiyar da aikin mu bisa amana da tsoron Allah da kuma gaskiya,"" in ji Ya ce kuma an gayyaci malamai kda suka yi nasiha da jan hankali ga al'umma da  ƴan sanda kan cewa manufar karatun shi ne don aiki da karatun Al Kur'ani a yayin da suke yi wa ƙasa hidima a koyarwa ta addinin musulunci. Shiekh Abdulwahab Abdallah na ɗaya daga cikin malamam da suka albarkaci rufe gasar musabaƙar karatun Al Kur'ani yana mai cewa manuniya ce ta cewar an fara samun gyara a tsarin aikin ƴan sandan a Kano. Ya ce tabbatar da amana ce hanyar da ƴan sandan suka kama a yanzu musamman idan sun riƙe Al Kur'ani. Taron musabakar ya samu halartar sojojin sama da na ƙasa da jami'an hukumar tsaro ta kare fararen hula da na gyara hali da yan kasuwa da ke Kano. Jihar Katisna ce ta fara gabatar da irin wannan musabaƙa ta karatun Al Kurani, sai kuma jihar Kano da ta yi a yanzu. Rundunar ƴan sandan ta ce za ta ci gaba da gudanar da gasar duk shekara."	https://www.bbc.com/hausa/labarai-59336331
business	Ko kwalliya na biyan kuɗin sabulu kan yawan cin bashin da Shugaba Buhari ke yi?	"Yawan bashin da ake bin Najeriya ya kai sama da naira tiriliyan 31 daga ƙarshen watan Yuni, kamar yadda ofishin  kula da basussuka a Najeriya ya sanar. Ofishin ya bayyana a cikin rahoton da ya fitar ranar Laraba cewa yawan bashin ya ƙaru da naira tiriliyan 2.38 tsakanin wata uku. Yawan bashin ya shafi wanda jihohi da gwamnatin tarayya suka karɓo. ""Alƙalumman sun nuna cewa a naira - jimillar bashin na gwamnatin tarayya da jihohi 36 haɗi da Abuja ya kai naira tiriliyan 31.009 kwatankwacin dala biliyan 85.897. Bashin ya ƙaru ne saboda rancen dala biliyan 3.36 da gwamnati ta karɓo daga asusun lamuni na duniya IMF da kuma rance daga cikin gida don tallafawa kasafin kuɗi na shekarar 2020 da aka sabunta. Daga ƙarshen 2015, bashin naira tiriliyan 12.12 ake bin Najeriya, makwanni bayan hawan gwamnatin APC ta shugaba Buhari. Hakan na nufin tsakanin shekaru biyar na mulkin Buhari, bashin Najeriya ta ƙaru da kusan tiriliyan 19. Ofishin kula da basussuka a Najeriya ya ce yawan bashin zai ƙaru yayin da ake jiran kuɗaɗen rance daga Bankin Duniya da Bankin raya Afirka da kuma Bankin musulunci domin tallafawa kasafin kudin Najeriya na 2020 musamman wanda ƙasar ta nema sakamakon tasirin annobar korona. Haka kuma kuɗaɗen da ake bin jihohi zai ƙaru daga sabon rancen da suka nema. Masana tattalin arziki kamar su Yusha'u Aliyu suna ganin bashin da Najeriya ta ci yana da yawa kuma duk da yana da matsala ga tattalin arziki amma kuma yana da tasiri, kamar yadda suke ganin akwai dalilai da ya yawa na karɓo rancen kamar haka: Masana na ganin duk kasafin kuɗaden da ake biyan bashi a cikinsa yana sarkafe harakokin ci gaban tattalin arzikin da ke cikinsa. Kuma har yanzu kasafin kuɗin Najeriya yana da giɓi wanda ake ganin yana da wahala kwalliya ta biya kuɗin sabulu. Yawan basukan ya sa gwamnati ta ke neman hanyoyin da za ta samu kudi, shi ya sa ta ke ta ƙarin haraji ana cire tallafi don samun kudaden da za su taimakawa gwamnati. ""Hukumomin da ke bayar da bashi sun lurar da Najeriya kan yawan bashin da ta ke karɓa wanda idan har ƙasar ta ci gaba da karɓa, girman bashi zai hana ta samu wasu kuɗaɗen rancen a nan gaba,"" in ji msanin tattalin arziki Yusha'u Aliyu. Ya kuma ce babban matsala ce gwamnati ta raja'a ga yawan karɓo bashi domin biyan buƙatunta saboda kuɗaɗen da za a dinga biyan basussukan zai yi wa tattalin arzikin naƙasu. A cewarsa, tun da farko gwamnati ta yi sakaci aka bari naira ta karye bayan rufe ƙofofin taimakonta ta hanyar ajiye kuɗaɗe a ƙasashen waje duk da ana buƙatarsu a cikin gida - ""wannan ne ya haifar da hauhawan farashin kayayyaki a ƙasar."" ""Da zarar hauhawan farashi ya shigo tattalin arziki, to duk kudaden da ke cikinsa za su tafi da hauhawan farashin ne saboda duk farashin da ke kasafin kudi  za a auna shi da darajar naira ne tsakaninta da dala a daidai wannan lokacin,"" in ji shi. Masana na ganin yawan bashin da ƙasa ke karɓa yana iya tasiri ga ci gaban manufofinta ko kuma haifar da tarnaƙi ga ci gaban da ake fatan cimma. Babbar illa shi ne yadda za a dinga ware kudade masu yawa da ya kamata a zuba wajen gina tattalin arziki amma sai karkatar da su wajen biyan bashi. Haka kuma sauran harakokin ci gaban ƙasa za a tsayar da su saboda babu isassun kuɗi da za a gina tattalin arziki ba musamman idan gwamnatocin jihohi suka kasa karkata zuwa wasu fannoni na samun kuɗaɗen shiga ba. Kuma duk kasafin kudin da aka yi kuma aka ware wani kaso mai tsoka domin biyan basuka daga cikin ksafin kudin, babbar illa ce ga ci gaban tattalin arziki. Girman gibin da ke cikin kasafin kuɗi babbar masana na ganin matsala ce ga ayyukan ci gaba na samar da sabbin ayyukan yi da bunƙasa noma da wutar lantarki da kuma gina hanyoyi saboda maimakon ayyukan za a ware kuɗaɗen ne ana biyan bashi. ""Yawansa da tsawonsa zai sa a daɗe ana wahala a Najeriya  musamman idan ba a yi tanadi kan wasu abubuwan da za su iya tasowa kamar annobar korona."	https://www.bbc.com/hausa/labarai-54100132
health	'Mutanen da ba sa cin nama ba su cika narka kiba ba'	"Kwararru sun gargadi mutanen da ba sa cin duk wani nau'in nama su tabbatar suna cin abin da zai ba su isasshen vitamin B12, saboda hadarin samun tawayar lafiyarsu. Sun bayyana hakan ne gabanin taron shekara-shekara da ake yi a watan Junairu da mutanen da ba sa cin nama ke shiryawa. Nau'in abincin da wadannan mutane ke ci na dauke ne da harza da rashin maiko yayin da wasu daga cikin abincin ke janyo raguwar vitamin B12. Kungiyar mai suna Vegan Society, ta ce suna samun nau'in vitamin din cikin abincin da suke ci ko da kuwa ba wadataccen ba ne. A kowacce rana ana bukatar 'yan shekara 15 zuwa sama su ci akalla 1.5 nau'in abincin dai zai kara musu vitamin B12. Ana samun hakan a cikin jan nama da kifi da kwai da madara. Amma ba a samun su a cikin abinci dangin hatsi da kayan marmari ko kayan lambu ko shan magani. Tawayar da vitamin B12 ke haddasawa a jikin dan adam suna da yawa, ciki har da kassara jijiyar da ke kai jini kwakwalwa da bargon dan adam. Har wa yau, suna daukar shekaru hudu ko sama da haka kafin su fara nuna alamu a hannu da kafa. Farfesa Tim Key, shi ne mukaddashin daraktan sashen nazarin cutar daji a jami'ar Oxford ya ce: ""Ba za ka samu tawaya ba don ba ka cin abincin da babu vitamin B12 a ciki."" To amma farfesa Tim wanda shi kansa ba ya cin abinci dangin nama da kuma ya ke shan kwayar maganin vitamin B12 ya kara da cewa: ""Idan mutane su ka zabi rayuwa ba tare da cin dangin nama ba abin ba zai dame ni ba, to amma fa zan damu matuka idan ba su san cewa suna bukatar vitamin B12 ba,'' Masana kimiyya sun ce tallace-tallacen da ake yi a shafukan internet kan cewa marasa cin nama ba sa bukatar karin vitamin B12, ya danganta ga bayanan da suka samu a wajen mutane daban-daban. Shi ma farfesa Tom Sanders, kwararre kan nau'in abinci mai gina jiki a kwalejin King da ke London, ya ce: ""Duk cikin nau'oin sinadarin vitamin da jikin dan adam ke bukata, babu kamar B12  don tasirinsa ya fi sauran. Na damu matuka kan mutanen va ba su d isasshensa musamman batun tawaya.'' Ya kuma yi karin haske kan wata mace da ke shayarwa, kuma ba ta da isasshen vitamin B12 ga kuma tawayar da ta samu hakan ya shafi jaririn da shi ma ya samu matsala sosai. ""Abu ne mai sauki a kauce wa faruwarsa, abin da ya fi damu na yadda ake samun karuwar mutanen da ba sa cin nama wadanda ba su san illar da rashin vitamin B12 ke yi ga jikin dan adam ba, kuma ba su san suna matukar bukatar shi ba.'' Ba a cika kayyade illar da rashin cin nama ke haifar wa mutanen da ba sa ci ba, Amurka da Birtaniya sun yi nazari a kan mutane 10,000. Kawo yanzu an gano mutanen da ba sa cin nama ba su cika narka kiba ba, sannan ba su da hadarin kamuwa da ciwon siga nau'i na biyu da ciwon zuciya. Sai dai suna cikin hadarin yawan karyewar kashi, yayin da bincike na baya-bayan nan ya nuna suna cikin hadarin samun ciwon shanyewar barin jiki."	https://www.bbc.com/hausa/labarai-50850354
business	Abubuwan da suka haddasa tsadar takin zamani a Najeriya	Kamfanonin da ke sarrafa takin zamani a Najeriya sun bayyana cewa dalilai da dama ne suka haddasa tsadarsa a wannan shekarar. Suna bayanin ne a yayin da manoma ke ci gaba da kokawa kan tsadar takin na zamani, lamarin da  ya haifar da fargabar cewa zai iya illa ga manoma ta hanyar rage yawan amfanin gona da suke iya samarwa a daminar bana.  Shugaban kungiyar manoma shinkafa ta Najeriya, Abubakar Aliyu Haruna, ya shaida wa BBC tsadar takin za ta shafi noman shinkafa a arewacin Najeriya a wannan daminar.  Ya ce “A bara akan sayi buhun takin zamani a farashin da ya kama daga dubu bakwai zuwa dubu goma, amma a wannan shekarar takin yakan kai har dubu ashirin da shidda ko da biyar.” Sai dai a martanin da suka mayar, wasu manyan kamfanonin sarrafa takin zamani a kasar sun yi bayani game da dalilan da suka haddasa karanci da kuma tsadar takin zamani a kasar. Malam Mas’ud Lawal, jami’i  a kamfanin sarrafa takin zamani na Barbados da ke Kaduna, ya ce akwai wasu dalilai da suka sanya takin ya yi tsada kamar haka:  Tashin farashin dala Malam Mas’ud ya ce yawanci kayan da ake bukata domin hada takin zamani ana sayo su ne daga kasashen waje. Kuma a cewarsa ana amfani ne da dala wajen cinikayyar irin wadannan sanadarai, shi ya sa tashin farashin dala kan sanya kayan su kara tsada. Tsadar man dizel Ana amfani ne da manyan motoci wurin safarar kayan da ake bukata wajen hada takin zamani daga bakin ruwa zuwa kamfanoni. Karanci da kuma tashin farashin litar man dizel din na daya daga cikin manyan dalilan tashin farashin na buhun taki. A cewarsa baya ga motoci da ke dakon kaya daga bakin teku zuwa kamfanoni, injinan da ke sarrafa takin zamanin su ma suna amfani ne da man na dizel, saboda haka tsadar sa ta sanya kudin takin ya kara tashi. Raunin tattalin arzikin al'umma Ya kuma ce karancin kudi da hali na tsadar rayuwa a Najeriyar su ma sun sanya manoma da dama ba su iya sayen takin. Sauran abubuwan da Malam Lawal ya bayyana a matsayin wadanda suka bayar da gudumawa wajen tashin farashin takin na zamani su ne tsadar kudin lantarki, da kuma yakin da ake yi tsakanin Ukraine da Rasha. Sai dai a cewar sa duk da haka gwamnatin Najeriya ta yi kokari wajen ganin takin bai yi tsadar da ta wuce misali ba, ta hanyar kayyade farashin wasu nau’ukan takin na zamani da aka fi amfani da su. Misalin irin wannan taki shi ne NPK 20-10-10 wanda gwamnatin Najeriyar ta ce kada a sayar da shi a farashin da ya wuce Naira dubu ashirin da biyu da dari bakwai.	https://www.bbc.com/hausa/articles/c80wg9d3p0po
business	Afghanistan: Manyan kamfanonin Amurka waɗanda suka wadata kansu da yaƙin ƙasar	"Yakin Afghanistan, wanda aka kawo karshensa a ranar 30 ga watan Agusta wannan shekara bayan da sojojin Amurka suka bar Kabul, ya ci wa Amurka dala biliyan 2.3, kamar yadda jami'ar Brown da ke tsibirin Rhode ta shaida. Komawar mulki karkashin Taliban a Afghanistan da ficewar sojojin Amurka daga kasar yanayi ne da manazarta da dama ke ganin cewa yakin da Amurka ta yi a kasar bai yi nasara ba. Ga mutane da dama kamar yaƙin bai yi nasara ba, amma ga wasu dama ce ta samun babbar riba. Daga cikin dala tiriliyan 2.3 da aka kashe a yakin tsakanin 2001 zuwa 2021, kusan tiriliyan 1.05 an yi amfani da su ne domin tallafawa aiki da ayyukan rundunar tsaron Amurka a Afghanistan. An yi amfani da mafi yawan kuɗin don biyan ayyukan kamfanoni masu zaman kansu waɗanda ke tallafa wa Amurka a Afghanistan. Linda Bilmes, farfesa a Jami'ar Harvard ta ce ""Yaƙin yana da ƙarancin sojojin Amurka - kusan duk masu aikin sa-kai ne - an ƙara su a matsayin 'yan kwangilar soja. ""Saboda kasancewar akwai ayyuka da yawa da za a yi, hakan na nufin wasu ma'aikata suna taimakawa wajen sanya mai a cikin jirgin, tukin manyan motoci, girki, aikin goge-goge, jirage masu saukar ungulu da jigilar abubuwa daban-daban. Wasu kuma an yi amfani da su wajen gina sansanin sojoji, kananan da manyan filayen saukar jiragen."", a cewarta. Daruruwan kamfanoni daga ciki da wajen Amurka sun samu kwangilar yin aiki tare da sojojin Amurka don ayyuka daban-daban ga sojoji a Afghanistan, na biliyoyin daloli. Ko da yake babu jadawalin da ke nuna sunayen kamfanonin da aka fi biyan kudade, Farfesa Heidi Peltier, daga Jami'ar Boston - ya shaida wa BBC abin da ya kimanta. Waɗannan ƙididdigar sun haɗa da bayanan da ake samu daga shafin gwamnati a intanet. ""Waɗannan alkaluman na tsakanin shekarun 2008 zuwa 2021 ne, ko da yake wasu kwangilolin da aka haɗa na iya komawa zuwa 2008, don haka adadi na daidai zai iya zarce haka idan muna da duk bayanan daga 2001. An kiyasata cewa, kamfanonin Amurka guda uku da suka kulla kwangiloli masu fa'ida a Afghanistan su ne: Dyncorp da Fluor da Kellogg Brown da kuma Root (KBR). A cewar Peltier, Kamfanin Dyncorp - ya lashe kwangilar dala biliyan 14.4. ""Tun shekarar 2002, Dyncorp yana aiki kafada da kafada da gwamnati da abokan huldar ta a Afghanistan. Muna ba da ayyuka da dama,"" kamar yadda wani mai magana da yawun kamfanin ya shaida wa BBC. Ya kara da cewa kamfanin mai zaman kansa ba zai iya ba da ƙarin cikakkun bayanai ba game da kwangilarsu da sojojin Amurka da kuma kuɗin da suka samu. Fluor, wani kamfani ne da ke Texas, shi ne ke da alhakin gina sansanonin sojan Amurka a kudancin Afghanistan. A cewar shafin intanet din kamfanin ya taimaka wa sojoji sama da 100,000 da hidima ta hanyar samar da abinci ga mutane fiye da 191,000 a rana. Gaba ɗaya, kamfanin Fluor ya samu kwangilar dala biliyan 13.5. Sashin BBC Mundo ya tambayi Fluor game da ayyukansa a lokacin yakin Afghanistan, amma har zuwa lokacin wallafa wannan labarin, BBC ba ta samu amsa ba. Kellogg Brown Root (KBR), a nasa ɓangaren, ya shiga hidindimun da suka shafi injiniya da dabaru don tallafa wa sojojin Amurka dangane da masauki, abinci da sauran ayyukan yau da kullum. A cewar ƙididdigar Peltier, KBR ya sanya hannu kan kwangilar dala biliyan 3.6. Kamfanin na huɗu shi ne Raytheon, ɗaya daga cikin manyan kamfanoni jiragen sama da tsaro na Amurka, wanda ya lashe kwangilar dala biliyan 2.5. Aegis LLC, kamfanin tsaro na Virginia, shi ne kamfani na biyar mafi girma da ake biyan albashi tare da ayyukan soji a Afghanistan, inda aka samu kwangilar dala biliyan 1.2. Daya daga cikin manyan ayyukansa shi ne samar da ayyukan tsaro ga ofishin jakadancin Amurka da ke birinin Kabul. BBC Mundo ta kuma tuntube su don jin karin bayani dangane da ayyukansu, amma har muka buga wannan rahoton, ba su amsa ba. Me ake ciki game da kamfanonin Tsaro? Kwararru sun shaida wa BBC cewa sun yarda cewa manyan kamfanonin tsaro na Amurka kamar Boeing, Raytheon, Lockheed Martin, General Dynamics da Northrop Grumman su ma sun amfana sosai daga yakin Afghanistan. Linda Bilmes ta ce ""Sun samu kudi mai yawa daga yakin."" Yana da wuya a faɗi adadin kuɗin da waɗannan kamfanoni suka samu saboda ba su da alaka kai tsaye da ayyukan a Afghanistan. Peltier ya ce ""Duk sun yi yarjejeniya don yin abubuwan da Amurka ke amfani da su a Afghanistan."" An kiyasta cewa tsakanin shekarar 2001 zuwa ta 2020, gaba daya waɗannan kamfanoni sun samu dala tiriliyan 2.1. BBC Mundo ta kuma bukaci wadannan kamfanoni don jin ta bakinsu kan yadda yakin Afghanistan ya amfane su, amma ba su bayar da amsa ba har zuwa lokacin wallafa wannan rahoton. Haka kuma, Boeing ya kera jiragen F-15 da F-18 wanda Linda Bilmes ta bayyana a matsayin kayan aikin sojan Amurka a Afghanistan. Amma ba a sa Boeing a jerin manyan 'yan kwangila ba ko Lockheed Martin ba, wani babban kamfanin tsaro a Amurka, wanda ya kera helikwafta, wadanda ake amfani da su sosai a kasar. Masana sun nuna cewa waɗannan kamfanonin tsaro suna da yawa kuma sun samu kuɗi da yawa ta hanyar yin abubuwan da suka danganci yakin. Mai magana da yawun rundunar sojan Amurka Jessica Maxwell ta shaida wa BBC cewa yana da wuya a fadi adadin kudin da wadannan manyan kamfanonin tsaro biyar suka karba na kayan aiki da ayyukan da aka yi amfani da su a yakin Afghanistan. ""Yana da wahala a samu waɗannan ƙididdigar,"" in ji ta. Bilmes ya yi ishara da wani abu yayin yaƙin Afghanistan wanda masu neman izini ke da 'yancin sa farashin da suke ganin ya dace da ayyukansu. ""Yawancin kwangiloli an bayar da su a boye ne kuma ga kamfanoni 'yar kalilan. Wannan kuwa ba ya rasa nasaba da a lokacin su kadai ne ke iya yin wannan aikin, kuma ba manyan kamfanoni da yawa da za su iya yin aikin da ake so. Don haka sun ambaci farashin da suke so. Bilmes ta kara da cewa ""Manufar Ma'aikatar Tsaro ita ce ta samar da ayyukan yi ta hanyar masu fafatawa. Duk da cewa an sanya tsarin makamai da yawa a cikin takardun neman kwangilar, a zahiri galibi ana samun kamfani daya ne kawai ke samarwa,"" in ji Bilmes. Haka nan an ambaci biliyoyin daloli, an ba su cin hanci yayin wannan yaƙin kuma akwai lokutan da aka ɗaga farashin kaya da gangan. ""Akwai lokutan da za ku iya yin fenti a gini amma sai a biya ku sau 20 na ainihin kudin. Akwai cin hanci da abin da zan kira kasafin kudi na bogi,"" in ji ta. Jaridar New York Times ta taba ruwaito cewa tsakanin shekarar 2008 zuwa 2017, Ma'aikatar Tsaron Amurka ta bayar da rahoton almundahanar dala biliyan 15.5 da ake zargin an yi sama da fadin su a lokacin da ake kokarin aikin sake gina Afghanistan."	https://www.bbc.com/hausa/rahotanni-58668818
technology	Covid-19: Kasuwar wayoyin zamani ta fadi warwas	Kasuwar wayoyin zamani ta fadi warwas sakamakon illar da coronavirus ta yi ga tattalin arzikin duniya. Wannan ne karo na farko da kasuwar wayoyin ta yi mummunan fadi tun bayan da aka fito da wayoyin zamani shekaru da dama da suka gabata. Wani kamfanin bincike na Strategy Analytics ya bayyana cewa kasuwar wayoyin ta fadi da kusan kashi 38 cikin 100 a watan Fabrairu. Barkewar coronavirus a China ta yi tasiri matuka kan wannan lamari, in ji Linda Sui wadda ita ce ta wallafa rahoton. ''Wasu kamfanoni da ke nahiyar Asia sun gaza kera wayoyin zamani, a wani bangaren kuma, 'yan kasuwa masu sarin wayoyi sun kasa zuwa kamfanonin domin sayan wayoyin,'' in ji ta. Rahoton ya bayyana cewa kasuwar wayoyin zamani ta fadi daga miliyan 99.2 a Fabrairun 2020 zuwa miliyan 61.8 a Fabrairun 2020. An kebe watan Fabrairu a matsayin wani lokaci babba ga kamfanonin wayoyi inda ake sa ran yin wani taron baje kolin wayoyi inda za a kaddamar da sabbin wayoyi a karon farko. Taron na daga cikin manyan tarurrukan da aka soke sakamakon coronavirus. Kamfanin Samsung wanda ya fitar da sabuwar wayar S20 a watan Fabrairu, ya bayyana cewa babu kasuwa sosai dangane da yadda ake sayar da wayar. A wani bangaren, kamfanin Apple ya yi gargadin cewa da alama ba zai iya sanin riba ko faduwar da kamfanin zai samu ba kuma za a samu tarnaki matuka wajen sayar da kayayyakin kamfanin. Binciken da aka gudanar ya shaida cewa kasuwar wayoyin zamanin za ta ci gaba da samun tarnaki cikin watan Maris sakamakon wannan annoba ta coronavirus ta bazu a Turai ta kuma kutsa har Amurka. Miliyoyin kwastamomin wayoyi ne ke killace a gidaje a halin yanzu - wasu kuma ba su da niyyar fita domin sayan sabbin wayoyi. Binciken ya ce masu shaguna za su iya bayar da garabasa domin su jawo masu sayen wayoyi.	https://www.bbc.com/hausa/labarai-52005239
technology	Yadda fasaha za ta sauya abubuwa a 2020	Latsa hoton da ke sama don kallon bidiyon Ana sa ran a shekarar 2020 5G zai shigo inda mutane za su fara amfani da shi a wasu wayoyi. 5G zai kawo sauye-sauye a wasannin cikin wayoyi da wasu muhimman abubuwa.	https://www.bbc.com/hausa/labarai-51053514
religion	Yadda aka yi zanga-zangar kyamar wanda ya 'zagi Annabi' a Kano	"Wasu matasa a jihar Kano da ke arewacin Najeriya sun yi zanga-zangar neman a hukunta wani mawaki mai suna Yahaya Sharif-Aminu, wanda suka zarga da yi wa Annabi Muhammad S.A.W batanci. Matasan sun yi cincirindo ne a gaban ofishin hukumar Hisbah, inda kwamandan hukumar ya tarbe su. Tun a makon jiya ne wasu fusatattun matasa suka far wa gidan mahaifan mawakin a unguwar Sharifai da ke kwaryar birnin Kano tare da lalata abin da ke ciki. Zuwa yanzu ba a san inda mawakin yake ba ko kuma halin da yake ciki. Suna zargin mawak'in ne da rera wata waka, wadda aka yada a kafar sada zumunta ta whatsapp da ke aibata fiyayyen halitta, don haka suke cewa jininsa ya halatta. Kwamandan hukumar ta Hisbah Shiekh Haruna Sani Ibn Sina ya bayyana cewa tuni suka kama mutum 10 game da lamarin tare da taimakon 'yan sanda. ""Wakilan kwamishinan 'yan sanda sun fada mana cewa sun kama mutum 10 wadanda ke da ruwa da tsaki a lamarin,"" Ibn Sina ya shaida wa BBC. Ya kara da cewa: ""Shi ma wanda ya yi wakar (Yahaya Sharif-Aminu) ana kan matakin kamo shi."" Zuwa yanzu rundunar 'yan sandan Kano ba ta ce komai ba game da lamarin. Daya daga cikin jagororin masu zanga-zangar Idris Yahya Ibrahim, ya bayyana cewa sun shaida wa kwamandan Hisbah bukatunsu kuma ya fada masu cewa za su yi duk mai yiwuwa wurin kama mawakin. Kano jiha ce da ba ta daukar batun addini da wasa. Duk da cewa an shafe tsawon lokaci ba a samu wani tunzurin addini ba, hukumomi na yin taka-tsantsan game da batun aikata sabo musamman saboda sanin tarihi."	https://www.bbc.com/hausa/labarai-51744734
politics	Sule Lamido: Duk soyayyata da Buhari ba zan yi masa addu'a ba	Ku latsa hoton da ke sama don kallon bidiyon: Mutane da dama na ganin Najeriya ta cimma dumbin nasarori a tsawon shekara sittin na rayuwarta, yayin da wasu ke ganin ci gaban da ƙasar ta samu ya zuwa yanzu bai taka kara ya karya ba idan an kwatanta da sauran sa'o'inta a duniya. Daya daga jagororin hamayya a Najeriya 'yan jam'iyyar PDP Alhaji Sule Lamido ya ce kasar ta cimma wasu nasarori a cikin shekaru sittin, to amma ya ce nasarorin ba su kai yadda ya kamata ba. Tsohon gwamnan na jihar Jigawa kuma tsohon ministan harkokin wajen Najeriya ya kuma yi tsokaci kan salon mulkin Shugaba Buhari na jam'iyyar APC.	https://www.bbc.com/hausa/labarai-54428972
sports	B﻿ajintar da Bayern ta yi a kan Barca a Champions League	R﻿anar Talata Bayern Munich ta doke Barcelona da ci 2-0 a wasan na biyu a cikin rukuni a Champions League a Jamus ranar Talata. Bayern ta fara zura kwallo ta hannun Lucas Hernandez, bayan da suka koma zagaye na biyu daga baya Leroy Sane ya ci na biyu. B﻿ayern Munich ta yi wasa 30 a cikin rukuni ba tare da rashin nasara ba a Gasar Zakarun Turai. R﻿eal Madrid ce mai wannan bajintar tsakanin 2012 zuwa 2017. Bayern ta ci wasa 27 da yin canjaras uku kenan a fafatawar cikin rukuni, ta kuma yi nasara a wasa tara a jere har da bakwai daga ciki da kwallo bai shiga ragarta ba. B﻿ayern ta ci wasa biyu a jere a bana, karo na 14 da take wannan kwazon a Gasar Zakarun Turai. Wannan shi ne karo na 14 da aka fafata tsakanin Bayern Munich da Barcelona a wasannin Zakarun Turai. Kungiyar Jamus ta yi nasara a karo na 10, yayin da ta Sifaniya ta ci biyu da canjaras biyu. Ranar 7 ga watan Satumba Barcelona ta dura 5-1 a ragar Victoria Polzen a Camp Nou, ita kuwa Bayern ta je ta ci Inter Milan 2-0 a wasan farko a cikin rukuni a Champions League.	https://www.bbc.com/hausa/articles/cn0930w8ex2o
politics	Haruna Abdullahi Ningi: Abin da ya sa nake nadamar yi wa Buhari waka	"Latsa hoton da ke sama domin kallon bidiyon: Fitaccen mawakin nan da ya yi wa 'yan siyasar Najeriya waka, Haruna Ningi, ya ce ya yi nadamar yi wa Shugaba Muhamadu Buhari waƙa ne saboda bai cika alkawuran da ya ɗauka ba. A hirarsa da BBC Hausa, mawaƙin ya ce ""har ga Allah a wani wuri na yi da-na-sani, saboda ba za ka yi da-na-sani gaba daya kan al'amarin ɗan adam ba. ""A inda muka yi da-na-sanin shi ne, abubuwan da muna da tabbacin cewa shi shugaban kasa zai yi su, to sai aka samu gazawa ta wannan ɓangaren""."	https://www.bbc.com/hausa/labarai-60265959
health	Lafiya Zinariya: Ko kun san matan da suka fi samun sanko?	Danna hoton da ke sama domin sauraren shirin: Kungiyar likitocin fata ta Amurka da Canada wato, AAD, ta ce mata na samun sanko a tsakar ka, kuma wannan matsala ta fi yawa a tsakanin mata bakaken-fata. Kungiyar ta bayyana cewa baya ga su, maza na samunsa kuma matsalar ta shafi mutane gaba daya ba tare da bambancin launin fata ko asali ba. Sai dai matsala ce mai sarkakiya, wadda a cewar kungiyar an kasa gano ainihin abin da ke kawo sanko dake farawa daga tsakiyar kai. Haka kuma miliyoyin mata a duniya na fuskantar wani nau'in matsalar, wadda cikar gashi ke raguwa, kuma ya fara cinyewa daga gefen kunne, in  ji kungiyar. Sai dai ta bayar da shawarar cewa yana da duk wanda ya ga alamun zubewar gashi to ya je ya ga likitar fata tun da wuri, domin a wasu lokutan idan an yi magani gashi na sake tsurowa. Amma idan lokaci ya kure sanko ya girma ya fata tushen gashi to gashin baya tsurowa da kansa. Wasu daga cikin hanyoyin maganin matsalar cinyewar gashi sun hada da yin amfani da wasu mayuka domin sa gashin ya sake tsuro ko  kuma yin dashen gashi.	https://www.bbc.com/hausa/shirye-shirye-na-musamman-61188018
technology	WhatsApp ya sauya ka'idojin kiyaye sirri bayan tarar da aka ci kamfanin	"WhatsApp na sake sauya ƙa'idojin kiyaye sirri a sakamakon gagarumar tarar kare bayanai da aka ci kamfanin a farkon shekarar nan. Sakamakon wani bincike ya sa wata hukumar kula da kiyaye bayanai ta ƙasar Ireland ta ci Whatsapp tarar fan miliyan 190 - wanda ita ce ta biyu mafi girma kan abin da ya shafi intanet - sannan hukumar ta bai wa Whatsapp umarnin sauya ƙa'idojin sirri. WhatsApp na roƙon a ɗauke masa tarar, amma yana sauya bayanan ƙa'idojin nasa a Turai da Birtaniya don bin dokar. Amma kuma kamfanin ya nanata cewa babu abin da ya sauya daga ainihin yadda yake gudanar da abubuwansa. A maimakon haka, an yi sauye-sauyen ne don ""ƙara bayanai kan ƙa'idojin da dama akwai su,"" kuma za a gansu ne kawai a tsari kiyaye sirri na Whatsapp din Turai, wanda dama can ya sha bambam da na sauran ƙasashen duniya. A yayin da kamfanin ke anar da batun sauyin ya ce, ""Babu wasu sauye-sauye kan yarjejeniyarmu da masu amfani da shafin, kuma ba za a buƙaci masu amfani da shafin su amince da wani abu ko yin wani abu ba don ci gaba da amfani da Whatsapp,"" Sabbin ƙa'idojin za su fara amfani ne ba tare da ɓata lokaci ba, A watan Janairu, masu amfani da WhatsApp sun yi ƙorafi kan sabunta dokokin shafin da kamfanin ya yi, inda yawan mutane suka yi amannar cewa hakan zai sa a dinga aika bayanansu zuwa shafin Facebookk. Da dama sun yi tsammanin cewa idan suka ƙi yarda da sabbin ƙa'idojin to za a toshe shafukansu. Sai dai a zahiri, abu ƙalilan ne ya sauta."	https://www.bbc.com/hausa/labarai-59372981
sports	E﻿riksen zai buga wa Denmark Gasar Cin Kofin Duniya a Qatar	A﻿n bayyana Christian Eriksen cikin 'yan kwallon Denmark na kwarya-kwarya, kafin ta tace wadanda za su buga mata kofin duniya a Qatar. Z﻿a a fara gasar cin kofin duniya tsakanin 20 ga watan Nuwamba zuwa 18 ga watan Disambar 2022. Eriksen mai taka leda a Manchester United, mai shekara 30 ya fadi a cikin fili ana tsaka da wasa a Euro 2020 da Finland. Daga baya likitoci suka yi masa aiki, sannan suka saka masa wata na'urar da take taimaka masa yin numfashi yadda ya kamata. H﻿akan ne ya sa ya bar Inter Milan, bayan da dokar Serie A ba ta amince dan kwallo ya taka leda mai dauke da na'urar da za take taimaka masa ba a jikinsa. D﻿enmark za ta fara wasa da Tunisia ranar 22 ga watan Nuwamba. Dole tawaga ta gabatar da 'yan wasan da za su buga mata gasar kofin duniya ga Fifa ranar 13 ga watan Nuwamba. E﻿riksen ya koma taka leda a Brentford kan kwantiragin wata shida, bayan da Inter ta soke yarjejeniyar da take tsakaninsu. T﻿ohon dan kwallon Tottenham ya koma Manchester United da murza leda a bana, bayan da wa'adinsa ya kare a Brentford. I﻿dan Denmark ta kara da Tunisia za ta buga wasan gaba da mai rike da kofin Faransa ranar 26 ga watan Nuwamba, sannan da Australia ranar 30 ga watan Nuwamba a rukuni na hudu. '﻿Yan wasa na kwarya-kwarya da Denmark ta sanar: Masu tsaron raga: Kasper Schmeichel (Nice), Oliver Christensen (Hertha Berlin). Masu tsaron baya: Simon Kjaer (AC Milan), Joachim Andersen (Crystal Palace), Joakim Maehle (Atalanta), Andreas Christensen (Barcelona), Rasmus Kristensen (Leeds United), Jens Stryger Larsen (Trabzonspor), Victor Nelsson (Galatasaray), Daniel Wass (Brondby). Masu buga tsakiya Thomas Delaney (Sevilla), Mathias Jensen (Brentford), Christian Eriksen (Manchester United), Pierre-Emile Hojbjerg (Tottenham). Masu cin kwallaye: Andreas Skov Olsen (Club Bruges), Jesper Lindstrom (Eintracht Frankfurt), Andreas Cornelius (Copenhagen), Martin Braithwaite (Espanyol), Kasper Dolberg (Sevilla), Mikkel Damsgaard (Brentford), Jonas Wind (VfL Wolfsburg).	https://www.bbc.com/hausa/articles/cgrq99m66p4o
health	Ramadan: Abincin da ya kamata mai azumi ya ci da wanda bai kamata ba	Watan azumi lokaci ne da mutane suke kaurace wa abinci tun kafin ketowar alfijir har zuwa faduwar rana. Hakan yana sanya mutane jin yunwa da kishirya. Masu azumi sukan ci abinci nau'o'i daban-daban a lokutan sahur da na buda baki. Sai dai likitoci sun bayyana nau'in abincin da ya kamata mai azumi ya ci da wanda ya kamata ya kaucewa. Dr Lawan Musa Tahir, wani likita a asibitin Nizamiye da ke Abuja, babban birnin tarayyar Najeriya, ya shaida wa Nasidi Adamu Yahaya irin abincin da ya kamata masu azumi su ci da kuma wadanda suka kamata a kauracewa. Latsa alamar lasifika da ke sama domin sauraren hira da Dr Dr Lawan Musa Tahir: Masu fama da wasu cututtuka Masu azumi sun kasu kashi-kashi: misali, akwai wanda da ma kafin azumin, saboda da wata larura  a asibiti za a dora shi kan abincin da ya kamata ya ci ko kada ya ci. Misali  a nan shi kamar wanda yake da ciwon suga za a dora shi kan dokoki na yanayin abincin da zai ci, ko wanda yake da ciwon hanta, shi ma za a dora shi kan dokoki na abinci da zai ci. Haka kuma wanda yake da food allergy, wato wanda jikinsa ba ya karbar wasu nau'o'in na abinci: to, ka ga wannan tun kafin azumi akwai dokoki na yanayin abincin da yake ci, don haka idan azumi ya zo zai ci gaba da bin dokokin. Mutanen da lafiyarsu lau Sai kuma mutanen da su da ma lafiyarsu kalau. Su ma ya danganta da inda suka samu kansu lokacin azumi. Misali, idan mutum yana zaune a irin kasashenmu masu zafi inda mutane suke bukatar yawan shan ruwa akai-kai, su ma akwai yadda ya kamata su yi. Ga jerin abinci da abubuwan dasuka kamata masu azumi su yi: Ku karanta labarai masu alaka:	https://www.bbc.com/hausa/labarai-52329648
religion	Bosnia: Musulmai da Yahudawa na bikin shekara 200 da kulla kawance	"Musulmai da Yahudawa a kasar Bosniya na bikin cika shekara 200 da kulla kawance. Suna shagulgulan cika shekara 200 ne a wani biki da aka yi wa lakabin Sarajevo Purim - lokacin da al'ummar Musulmi suka kubutar da rukunin wasu shugabannin Yahudawa daga gidan yarin Daular Ottoman. Shugabannin al'umma a yanzu na cewa wannan wani misali ne da ya kamata duniya ta yi koyi. Tun shekaru da dama da suka gabata Sarajevo ya shahara a daya daga cikin yankunan Turai da ke da mutane mafi hakurin zama da juna. Musulmai da Yahudawa da Kiristoci daga dariku daban-daban ne suke huldodinsu cikin kwanciyar hankali da juna a babban birnin kasar na Bosniya. Shekara 200 da ta wuce sun taba tashi tsaye suka kare makwabtansu lokacin da gwamnan Sarajevo na Daular Ottoman ya yi garkuwa da shugabannin al'ummar Yahudawa, inda dubban Musulmai suka taru suka kubutar da su. Ba a taba mantawa da wannan lamari ba, duk da yake-yaken duniya biyu da aka tafka da kuma masifar rikicin da kasar ta fuskanta cikin shekarun 1990. Bikin cika shekara 200 din yana jaddada kawancensu ne. Shugaban al'ummar Yahudawan Bosniya Jakob Finci ya yi tambayar cewa, ""Shin idan za su iya zama lafiya da Musulmai, me ya sa kowa ma ba zai iya yin haka ba a duniya?"" Shi ma takwaransa jagoran Musulmai Husein Kavazovic, ya ce ""Karuwar kyamar da ake nunawa al'ummar Musulmai ta sa ya zama muhimmin abu su sabunta alkawarinsu na cewa za su kasance abokan makwabtaka nagari."""	https://www.bbc.com/hausa/labarai-50344143
entertainment	EndSars: Tasirin da mawaƙa da ƴan fim ke da shi wajen kawo sauyi a Najeriya	"Bayan dubban hotuna da bidiyo na wuraren shaƙatawa da na bukukuwa da aka saba gani a shafukan sada zumunta na taurari, a 'yan kwanakin nan ba haka abin yake ba. Daga mako ɗaya zuwa yanzu, shafukan mawaƙa da taurarin fina-finai a faɗin Najeriya cike suke da yekuwar neman 'yanci da kawo ƙarshen cin zarafi ga 'yan ƙasar a kudu da arewacin ƙasar. Muna iya tuna yadda Azeez Fashola - wanda aka fi sani da Naira Marley - ya yi barazanar shirya zanga-zangar neman rushe rundunar 'yan sanda ta SARS amma daga ƙarshe suka sasanta da 'yan sanda, inda kakakin rundunar Frank Mba ya tattauna da shi kai-tsaye ta Instagram. Kazalika, mun ga yadda taurarin Kannywood da mawaƙan Hausa Hip Pop da 'yan ƙwallo suka riƙa amfani da maudu'in #EndNorthBanditry domin kira ga gwamnati da ta kawo ƙarshen kashe-kashen rayuka da 'yan fashi ke yi a Arewacin Najeriya. Rahama Sadau da DJ Ab da Deezzel da Ali Jita da Ahmed Musa da Shehu Abdullahi na daga cikin waɗanda suka fi kowa ɗaga murya daga sashen arewaci. Bugu da ƙari, mawaƙi David Adedeji Adeleke wato Davido ya ce zai yi wata ganawa ta musamman da Sufeto Janar Mohammed Adamu a Abuja ranar Litinin. A bayyane yake cewa wannan fafutuka ce sanadiyyar rushe rundunar SARS, wadda aka sha yi wa zargin cin zarafin al'umma da azabtarwa. Wannan ba sabon abu ba ne a wasu ƙasashe idan aka tuna fafutukar #MeToo, wadda taurari mata musamman a faɗin duniya suka riƙa bayyana irin cin zarafin da suka fuskanta a wuraren ayyukansu da kuma fafutikar #BlackLivesMatter. #EndSars #EndSarsNow #EndPoliceBrutality #SarsMustGo An tattauna a kan maudu'in #EndSars da makamantansa sau fiye da miliyan bakwai a dandalin Twitter cikin 'yan kwanaki. Taurarin fina-finai da 'yan ƙwallon ƙafa da mawaƙa daga sassan duniya da dama sun goyi bayan fafutukar rushe rundunar SARS a cikin mako guda da ya gabata. Mawaƙiya Tiwa Savage ta ce ""rushe SARS bai wadatar ba akwai sauran matsaloli da ya kamata a gyara"". Mawaƙiya Dija ta ce ""har yanzu akwai sauran aiki domin kawo ƙarshen azabtarwar 'yan sanda"". Ɗan wasan Arsenal Mesut Ozil ya ce ""abin da ke faruwa a Najeriya abin tashin hankali ne, ya kamata mu yi ta kwarzanta maganar a ko ina da ina"". Ɗan wasan gaba na Chelsea Tammy Abraham ma ya yi kira da a kawo ƙarshen SARS. Taurarin Kannywood da maudu'in #EndNorthBanditry Yayin da ake tsaka da yekuwar kawo ƙarshen SARS a Najeriya, sai ga maudu'in neman kawo ƙarshen 'yan fashi a Arewa ya kunno kai a ranar Juma'a, 9 ga watan Oktoba. Maudu'in #EndNorthBanditry na cikin waɗanda suka fi shahara a ranakun ƙarshen mako - wanda ke nufin a kawo ƙarshen fashi a Arewa. Taurarin fim da mawaƙan Hausa Hip Pop ne kan gaba a wannan fafutikar. Rahama Sadau ta wallafa saƙo ɗauke da maudu'in #EndNorthBanditry aƙalla sau bakwai a Twitter tun daga ranar Juma'a, har ma ta yi kiran da a gudanar da zanga-zanga. ""Wace irin ɗaga murya ake so mu yi kafin a saurare mu? A shirye muke,"" in ji Rahama Sadau. Mawaƙin Hausa Hip Pop Haruna Abdullahi - wanda aka fi sani da DJ Ab - ya yi amfani da #EndNorthBanditry fiye da sau 10 baya ga yaɗa wasu saƙonnin masu ɗauke da maudu'in. ""['Yan sanda] Ku tura wata runduna ta daƙile fashi da garkuwa da mutane a Arewa. Titunammu ba lafiya suke ba,"" DJ Ab ya faɗa a ɗaya daga cikin saƙonnin. Shi ma mawaƙin Kannywood Ali Jita ya tofa albarkacin bakinsa kusan sau 10. ""Wane ne jagoran zanga-zanga, a shirye muke mu fito,"" in ji shi. Ɗan wasan ƙwallon ƙafa na tawagar Super Eagles ta Najeriya, Ahmed Musa ma ba a bar shi a baya ba, inda ya ce ""ina fatan za a zage damtse wurin kawo ƙarshen wahalhalun"". Shi kuma ɗan ƙwallon Najeriya Shehu Abdullahi - mai wasa a wata ƙungiya ta ƙasar Turkiyya - cewa ya yi: ""Wannan kira ne na musamman ga gwamnonin Arewa, akwai buƙatar kawo ƙarshen fashi a Arewa."" Sai dai ba a ji ɗuriyar manyan taurari kamar su Ali Nuhu da Hadiza Gabon da Adam Zango da Fati Washa ba a fafutikar - amma Ali Nuhu da Washa sun yaɗa saƙonnin wasu da suka wallafa da maudu'in #EndNorthBanditry. Kamar yadda DJ Ab yake tambaya: ""Tun da dai yanzu an rushe SARS, ko za mu mayar da hankali kan daƙile 'yan fashi a Arewa? Abin jira a gani shi ne ko fafutikar #EndNorthBanditry za ta yi tasirin da #EndSars ta yi."	https://www.bbc.com/hausa/labarai-54506258
sports	Iwobi ya tsawaita zamansa a Everton	Dan wasan tsakiyar Najeriya Alex Iwobi, ya aminta da sabuwar yarjejeniyar tsawaita zamansa a Everton da ke buga gasar Premier a Ingila. Iwobi mai shekaru 26 zai cigaba da zama kungiyar ta Goodison Park har zuwa 2024. Dama an dade ana tattauna batun tsawaita zaman na Iwobi a Everton, kuma a yanzu an kai karshe. A sabuwar yarjejeniyar Iwobi zai rika karbar albashin fam dubu 90 a duk mako. Tsohon dan wasan na Arsenal ya buga duka wasanni 15 da Everton ta buga kafin aje hutun gasar Qatar 2022, kuma ya taimaka anci kwallo shida, inda ya ci daya a wasan da kungiyar ta yi da Manchester United. A 2019 ne Alex Iwobi ya tafi Everton, kuma kawo yanzu ya buga mata wasanni 114. A Arsenal kuwa ya buga wasanni 149, bayan an yaye shi daga tawagar matasan Gunners. A wata mai kama da haka Everton ta dab da cimma sabuwar yarjejeniya da matashin dan wasan Ingila, Anthony Gordon, wanda Chelsea ta nace tana so ta dauka.	https://www.bbc.com/hausa/articles/czdydjvglxzo
technology	Hukumomin kwallon kafa sun gana da Twitter kan cin zarafi	"Hukumar kwallon kafa ta Ingila, FA da hukumar shirya gasar rukuni na biyu wato EFL a Ingila sun yi wani taron tattaunawa na musamman da jami'an kamfanin Twitter kan cin zarafin wariyar launin fata da ake yi wa 'yan wasa. 'Yan wasan Manchester United Paul Pogba da Marcus Rashford da kuma dan wasan Chelsea Tammy Abraham da Kurt Zouma, sun fuskanci cin zarafi na wariya a shafukan sada zumunta Hakan ya sanya kocin United,Ole Gunnar Solskjaer da Frank Lampard suka kira kamfanonin sada zumunta da su yi dukkan mai yuwuwa wajen dakile matsalar cin zarafin 'yan wasa. Tattaunawar ta mayar da hankali sosai kan yadda ake cin zarafin 'yan wasa da kuma nuna musu wariyar launin fata. Wata sanarwa da hukumar kwallon kafar Ingila ta fitar, ta ce an cimma matsaya sosai a yayin tattaunawar, kuma ya bai wa bangarorin da suka zauna damar bullo da matakan magance matsalolin da suka addabi 'yan wasa a kafafen sada zumunta. ""Dukkanin bangarorin sun amince da dukkanin matakan da za su magance matsalolin."" A farkon watan nan ne kamfanin Twitter ya sanar da cewa ya yanke hukunci kan cin zarafi da nuna wariya sama da 700 da aka yi wa 'yan wasa cikin makonni biyu. Matakin Twitter na zuwa ne bayan cin zarafin da aka yi wa 'yan wasa wadanda suka taka leda a Premier. Sanarwar Twitter ta tabbatar da cewa babu wani gurbi ko kadan ga masu cin zarafi a shafinsu. ""Muna son muyi amfani da damar da muke da ita wajen magance matsalar da ta addabi 'yan wasa."" In ji sanarwar"	https://www.bbc.com/hausa/wasanni-49769640
sports	An raba takalmin zinare tsakanin Mohamed Salah da Son Heung-min	An raba takalmin zinaren gasar Premier League tsakanin Mohamed Salah da Son Heung-min a matakin wadanda ke kan gaba a zura kwallaye a raga a bana. Dan wasan Liverpool, Salah da na Tottenham, Son Heung-min kowanne ya ci 23 a raga a kakar 2021/22. A ranar ta Lahadi da aka karkare Premier League, Salah ne kan gaba da kwallo daya tsakaninsa da dan wasan Tottenham, Son. Tottenham ta yi nasarar doke Norwich City 5-0, inda Son ya zura biyu a raga, shi kuwa Salah daya ya ci Wolverhampton a wasan da aka saka shi daga baya, inda Liverpool ta yi nasara da ci 3-1. Wannan shi ne karo na uku da dan kwallon tawagar Masar, Salah ke lashe takalmin zinare a matakin na daya a yawan cin kwallaye a gasar Premier League. Salah ya lashe kyautar a 2017/18, inda ya ci 32 da kuma a kakar 2018/19, wanda ya zura 22 a raga. An raba safar hannu ta zinare tsakanin Ederson da Alisson: An raba safar hannu ta zinare tsakanin golan Manchester City, Ederson da na Liverpool Alisson, wadanda suka yi wasa 20 kowanne kwallo bai shiga raga ba. Wasa daya ne Ederson bai tsare raga ba a kakar nan, shi ne wanda City ta yi nasara a kan Burnley da ci 2-0 cikin watan Oktoba. Shi kuwa golan Liverpool bai tsare raga a fafatawar da kungiyar Anfield ta casa Watford 5-0 da wanda ta tashi 2-2 da Chelsea a Stamford Bridge cikin watan Janairu ba.	https://www.bbc.com/hausa/wasanni-61545875
politics	Muhamman abubuwa da suka faru a Najeriya a wannan makon	"Yayin da ake shirin shiga sabon mako, bari mu yi waiwaye kan wasu abubuwa masu muhimmanci da suka faru a Najeriya a makon da ya gabata daga ranar Lahadi 12 ga watan Satumba zuwa Asabar 18 ga watan na Satumba. Jirgin yaƙin rundunar sojin Najeriya ya yi aman wuta kan fararen hula Wani jirgin yaƙin rundunar sojin Najeriya ya yi aman wuta a yankin ƙauyen Buhari da ke ƙaramar hukumar Yunusari a jihar Yobe da safiyar Laraba, 15 ga watan Satumba kuma ya yi sanadin mutuwar fararen hula da dama. Al'ummar garin sun shaida wa BBC cewa sun wayi gari ne da ganin jiragen yaƙi har uku suna shawagi a sararin samaniyar garin nasu. Daga bisani ɗaya daga cikin jiragen ya yi aman wuta kan wani ɓangaren garin, kamar yadda wasu da suka shaida lamarin suka bayyana wa BBC. Ɓullar wannan labarin ke da wuya, rundunar sojin Najeriya ta musanta aukuwar lamarin kuma ta ce ba hannunta a ciki. Sai dai bayan kwana guda rundunar ta fitar da wata sanarwa inda ta ce bisa kuskure ne jirgin sojinta ya kai hari tare da kashe fararen hula a garin na Buhari da ke karamar hukumar Yunusari a jihar Yobe. Sanarwar mai dauke da sa hannun daraktan yada labaran rundunar sojin saman Air Commodore Edward Gabkwet, ta ce jiragen sojin na shawagi ne yankin Kogin Kamadougou Yobe don tattara bayanan sirri kan ayyukan kungiyoyin Boko Hraam da ISWAP. Shaidu sun ce harin jirgin saman na ranar Laraba ya yi sanadin kashe aƙalla mutum goma, baya ga gommai da suka jikkata cikinsu har da mata da ƙananan yara. Rundunar ta ce a kafa wani kwamitin bincike kan abin da ya haddasa lamarin. Jiri ya ɗebi Shugaban hukumar EFCC Abdulrasheed Bawa a taro Ranar Alhamis 16 ga watan Satumba yayin gabatar da jawabi a wani taron Ranar Shaida a Najeriya, jiri ya ɗebi shugaban hukumar EFCC Abdulrasheed Bawa. Abdulrasheed Bawa na tsaka da yin jawabin nasa ne a fadar shugaban Najeriya sai ya dakata da yin magana kuma ya fara yamutsa fuska sannan ya sa tafin hannunsa ya riƙa shafa fuskar tasa. Ya ce ""ina tunanin zan dakata haka nan, na gode muku ƙwarai"" sannan ya sauka daga kan dandamali ya nufi kujerarsa, inda wasu manyan jami'an gwamnati ciki har da ministan sadarwa Farfesa Isa Ali Pantami suka tarbe shi kuma suka rirriƙe shi zuwa kujerar tasa. Zamansa a kujerar ke da wuya, sai ɗaya daga cikin jami'an ya kwantar da shi a kan kujerar yayin da shi kuma Abdulrasheed Bawa ya ci gaba da dafe kansa. An fitar da shugaban EFCC ɗin daga ɗakin da ake gudanar da taron kuma daga baya Farfesa Pantami ya sanar da cewa Abdulrasheed ya samu sauƙi. Haka kuma, Hukumar EFCC ta fitar da sanarwa a ranar inda ta ce shugaban nata na cikin ƙoshin lafiya kuma ya koma bakin aikinsa. FemiFani-Kayode ya sauya sheƙa zuwa jam'iyyar APC Tsohon ministan jiragen sama a Najeriya kuma babban mai sukar gwamnatin Shugaban Muhammadu Buhari, Femi Fani-Kayode ya sauya sheƙa daga babbar jam'iyyar hamayya ta PDP zuwa jam'iyya mai mulki ta APC ranar Alhamis 16 ga watan Satumba. Dama dai an daɗe ana raɗe raɗin cewa ministan zai koma APC daga jam'iyyar da ya jima yana kare wa faɗa musamman a shafukan sada zumunta wato PDP, kuma tsohon ministan ya sha musanta wannan jita-jita. Shugaba Muhammadu Buhari da Shugaban jam'iyyar APC kuma gwamnan jihar Yobe, Gwamna Mai Mala Buni ne suka tarbe shi a fadar shugaban kasa. Femi Fani-Kayode ya ce ya sauya sheƙar ne saboda yana ganin hakan ne mafi dacewa a dai-dai wannan lokacin kuma yana da burin taimaka wa Shugaba Buhari don ciyar da Najeriya gaba. Lauyoyin Sheikh Abduljabbar sun janye daga wakiltarsa, asibitin ƙwaƙwalwa na Dawanau ya ce malamin lafiyarsa ƙalau A ci gaba da zaman sauraren ƙarar malamin da ake yi, duka lauyoyin Sheikh Abduljabbar ba su halarci zaman kotun ba na ranar Alhamis 16 ga watan Satumba. Wakilin BBC da ya halarci zaman kotun ya ce lauyan Abduljabbar ɗaya ne ya je kotun, wato Barista Haruna Magashi kuma take ya ce ya janye daga wakiltar malamin. Ya kuma ce ""Sauran lauyoyin su ma sun janye daga kare Abduljabbar shi ya sa dukkansu babu wanda ya halarci zaman kotun. Haka kuma, asibitin masu fama da matsalar kwakwalwa na Dawanau da ke jihar Kano a arewacin Najeriya ya ce Abduljabbar Kabara ba shi da matsalar kwakwalwa. Sai dai asibitin ya ce an taɓa kwantar da shi a asibitin tsawon kwana huɗu lokacin da ya taɓa yin rikici da ɗanuwansa amma ba a yi masa gwaji ba kuma ba a ba shi magani ba. Dama dai a ranar 2 ga watan Satumbar da muke ciki ne wata Kotun Musuluncin da ke shari'ar Malamin ta umarci a yi masa gwajin kwakwalwa da kunne a wani zaman ci gaban shari'ar da aka yi. Kotu ta bayar da umarnin ne bayan  ya gaza amsa tambayoyin da alƙalin kotun Mai Shari'a Sarki Ibrahim Yola ya yi masa ranar 2 ga watan. Wata kotu ta umarci Najeriya ta biya Sunday Igboho Naira biliyan 20 Wata kotu a jihar Oyo ta umarci gwamnatin tarayya ta biya jagoran ƴan awaren Yarabawa, Sunday Igboho Naira biliyan 20 ranar Juma'a 17 ga watan Satumba. Babbar kotun ta ce kuɗin diyya ne bisa lalata masa gida da gwamnatin tarayya ta yi a lokacin da jami'an tsaro su ke nemansa ruwa a jallo. Kotun ta ɗauki matakin ne bayan da Sunday Igboho ya shigar da ƙarar hukumar bincike na farin kaya da gwamnatin tarayya inda ya buƙaci su biya shi diyyar Naira biliyan 500 kan lalata masa gida a lokacin wani samame. Ranar 1 ga watan Yulin 2021 ne jami'an tsaro suka kai samame gidan Sunday Igboho kuma suka kama mutane da dama."	https://www.bbc.com/hausa/labarai-58610133
