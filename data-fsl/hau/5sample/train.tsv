sports	United na son dauko De Jong, Nottingham ta taya Lingard	Manchester United na son daukar Frenkie de Jong wanda ba ya son barin Barcelona – amma idan har ya amince, dan wasan tsakiyar na Netherland, mai shekara 25, zai fi son komawa  Bayern Munich ko Chelsea maimakon United. (Sport - in Spanish) Jules Kounde ya shirya domin a duba koshin lafiyarsa a Chelsea nan da kwanaki biyu masu zuwa, bayan Blues sun amince da biyan fam miliyan 55 ga  Sevilla domin daukar dan wasan, mai shekara 23, wanda shi ne mai tsaron gida na Faransa. (Sun) Blues din kuma suna harin dauko dan wasan RB Leipzig da Croatia, mai shekara 20,  Josko Gvardiol, inda suke son maye gurbinsa da dan wasan baya  na Sifaniya, Cesar Azpilicueta, mai shekara 32, wanda ake sa ran zai koma Barcelona da taka leda. (Sun) Nottingham Forest na duba yiwuwar daukar dan wasan Watford mai shekara 24, da dan wasan gaba na Najeriya, Emmanuel Dennis, wanda darajarsa ta kai fam miliyan 25. (Mail) Har yanzu Manchester United na son daukar dan wasan Ajax, kuma na tsakiyar Brazil Antony, mai shekara 22, duk da cewa ya yi watsi da farashin fam miliyan 51 da kungiyar ta yi masa tayi.(Talksport) Leicester ta yi watsi da tayin fam miliyan15 domin daukar dan wasan Monaco Boubakary Soumare,  a daidai lokacin da suke kokarin samun fam miliyan 23 da suka kashewa dan wasan tsakiyar na Faransa, mai shekara 23, a kakar wasa da ta wuce. (Mail) Dole Foxes ta sayar da ‘yan wasa, kafin sake sayo wasu, don haka za su iya amsa tayin dan wasan tsakiya na Ingila, James Maddison, mai shekara 25, da dan wasan gaba na Najeriya Kelechi Iheanacho, mai shekara 25, da dan wasan baya na Belgium Timothy Castagne, mai shekara  26. (Telegraph - subscription required)  Nottingham Forest ta tayin dan wasa Jesse Lingard kan kwantiragin fam 200,000 a kowanne mako, fam 800,000 a kowanne wata ke nan, a daidai lokacin da suke kokarin rattaba hannu kan kwantiragin daukar dan wasan West Ham kuma mai kai hari na Ingila mai shekara 29. (Mail) West Ham da Crystal Palace sun yi magana da Burnley kan dan wasan tsakiya na Ingila Dwight McNeil mai shekara 22. (Sky Sports) Newcastle ta shiga zawarcin dan wasan Leeds United da Ingila, winger Jack Harrison mai shekara 25, kan fam miliyan 18. (Football Insider)  West Ham, da Everton, da Napoli da kuma Sevilla na duba yiwuwar daukar dan wasan Belgium Adnan Januzaj, mai shekara 27, a kyauta, bayan ya bar Real Sociedad a kakar wasan da ta wuce. (AS - in Spanish)	https://www.bbc.com/hausa/articles/c0jwz70gke4o
health	Jawabin Buhari kan Coronavirus: Wautar wasu tsiraru na iya janyo halakar jama'a	"Shugaba Buhari ya ce zuwa yanzu sun gano kashi 92% na mutanen da suka yi hulda da masu fama da korona, tare da ninka yawan dakunan gwaje-gwaje a Najeriya. Ya kuma bayyana fatan kara yawan gwajin masu cutar korona zuwa mutum 1,500 kullum a fadin kasar. Muhammadu Buhari ya bayyana haka ne yayin jawabin da ya gabatar da maryacen ranar Litinin inda ya sanar da tsawaita matakin kulle jihohin Legas da Ogun da kuma Babban Birnin Tarayya. Shugaban ya ce sun horas da ma'aikatan lafiya sama da 7,000 kan riga-kafi da matakan dakile cutuka masu yaduwa, yayin da hukumar NCDC ta aika jami'anta zuwa jiha 19 a kasar. Jawabin na zuwa ne dai-dai lokacin da masu cutar korona suka karu zuwa sama da mutum 340 a fadin Najeriya. A cewarsa: ""Lagos da Abuja a yau suna da karfin karbar marasa lafiya dubu guda a fadin cibiyoyin kwantar da masu cutar korona da ke fadin biranen biyu"". Ya kuma ce ta hanyar amfani da dukiyar kasar da kuma gudunmawar da suka samu, za su wadata cibiyoyin ciki har da na jihohi da ma'aikata da kayan aiki a 'yan makwanni masu zuwa. Buhari ya ce tuni suka samar wa ma'aikatan lafiya a dukkanin cibiyoyin kula da masu korona rigunan kare lafiya don su sanya, su gudanar da ayyukansu cikin aminci. ""Fata da addu'o'inmu su ne ba sai mun yi amfani da wadannan cibiyoyi ba, amma dai duk da haka za mu shirya don gudun abin da ka je ya zo"" in ji shi. Ya ce a matsayinsu na zababbun shugabanni sun tsaida wannan shawara ce mai wahalar gaske duk da yake sun sani za ta hargitsa harkokin rayuwa kuma ta sanya 'yan kasa da ababen kaunarsu da al'ummominsu cikin takura. Sai dai a cewar shugaban wannan sadaukarwa ce ake bukata don takaita bazuwar cutar kobid-19 a kasar. ""Sun zama dole don kubutar da rayuka"". Buhari ya ce: ""manufarmu har yanzu ita ce shawo kan bazuwar korona da kuma samar da sarari, lokaci da kayan aiki don daukar gagarumin mataki na bai daya. Ya ce sakamakon gagarumin goyon baya da hadin kan da suka samu, sun cim ma dumbin nasarori a cikin kwana 14 da aka kulle biranen tun da farko. A cewarsa, kasar ta hau kan hanya don samun nasara a yaki da annobar. Sai dai ya ce duk da haka har yanzu yana cike damuwa kan karuwar mutanen da aka tabbatar sun kamu da cutar da kuma wadanda suka rasu a fadin duniya da ma musamman a Najeriya. ""A ranar 30 ga watan Maris 2020, lokacin da muka daukar matakin kullewar kamar yadda likitoci da masana kimiyya suka ba da shawara, jimillar masu cutar a fadin duniya sun dan haura 780,000. To amma jiya, adadin masu cutar a fadin duniya ya zarce 1,850,000. Wannan adadi ya fi karfin ninki biyu."" Ya ce a cikin kwana 14 kawai, fiye da mutum 70,000 cutar korona ta yi ajali. Kuma a dai wannan lokaci, mun ga yadda kwayar cutar sha kan harkokin kula da lafiya hatta a kasashe mafi karfin arziki. Muhammadu Buhari ya ce a Najeriya, akwai mutanen da suka kamu da cutar korona 131 a jiha 12 ranar 30 ga watan Maris, mutum biyu kuma sun riga mu gidan gaskiya. ""Da safiyar nan Najeriya tana da mutum 323 da ke da cutar a cikin jiha 20. Abin takaici kuma a yanzu muna da mutum da suka rasu,"" in ji shugaban. Ya ce jihar Legas na da kashi 54% na mutanen da aka tabbatar sun kamu da korona a Najeriya. Idan aka hada da na Abuja, wuraren biyu na da sama da kashi 71% na wadanda suka kamu. Don haka: ""Mafi yawan kokarinmu zai fi karkata zuwa wadannan wurare guda biyu"". Shugaba Buhari ya ce Hukumar dakile cutuka masu yaduwa ta sanar da shi cewa gagarumin adadi na mutane sabbin kamuwa da ake samu a yanzu na faruwa ne a tsakanin 'yan kasa, ta hanyar hulda tsakanin mutum da mutum. Saboda haka ya tunasar da dukkan 'yan Najeriya su ci gaba da daukar alhaki na matakan da ake ba da shawarwari ta kare yaduwar cutar ciki har da yin nesa-nesa da juna da tabbatar da tsabtar jiki, sannan kuma a zauna a gida. Bugu da kari ya ce ya sanya hannu kan dokar killace mutane tare da bijiro da karin ka'idoji don fayyace matakan shawo kan annobar korona, kuma nan gaba kadan za a fitar da su. Buhari ya ce ba abin raha ba ne. Magana ce ta tsakanin rayuwa da mutuwa. An rufe Masallatan Harami a biranen Makkah da Madina. Fafaroma ya yi bikin ranar Ista a Dandalin St Peter fayau ba tare da mahalarta ba. Haka kuma an yi bikin na Ista a mashahuriyar majami'ar Notre Dame ta birnin Paris da mutanen da suka gaza goma. Kasashen Indiya, da Italiya da Faransa duk an kulle su. Sauran kasashe ma suna kokarin bin sahu. ""Ba za mu sake ba"" in ji shi. Ya ce mako biyu da ya wuce, gwamnati ta sanar da matakan rage radadi da suka hadar da rabon kayan abinci da tallafin kudi da jinkirta karbar basuka don sassauta tsananin da matakansu za su janyo a irin wannan mawuyacin lokaci. Shugaban ya ce ya kuma ba da umarnin cewa a fadada rijistar tallafa wa masu karamin karfi daga gida miliyan biyu da 600,000 zuwa gida miliyan uku da 600,000 a cikin mako biyu mai zuwa. Ya kuma nanata kira ga 'yan Najeriya su bi umarnin zama nesa-nesa da juna. A cewarsa ""rashin hankalin wasu 'yan kalilan na iya janyo mutuwar mutane da dama. 'Yancin mutum na karewa ne inda hakkin mutane ya fara. Muhammadu Buhari ya kuma ce don tabbatar da ganin tattalin arzikin kasar ya dace da sabbin al'amuran da ke faruwa. ""Ina umartar ma'aikatar masana'antu, ciniki da zuba jari da takwararta ta sadarwa da bunkasa tattalin arzikin dijital da ma'aikatar kimiyya da fasaha da ta sufuri. Gami da ma'aikatar sufurin jiragen sama da ta harkokin cikin gida da ma'aikatar ayyuka da gidaje da ta kwadago da samar da aikin yi da ma'aikatar ilmi su hada gwiwa don bullo da wata bakandamiyar manufa ta yadda tattalin arzikin Najeriya zai iya aiki duk da annobar korona."" Buhari ya kuma uamarci ma'aikatar noma da raya karkara da mashawarcinsa na musamman kan harkokin tsaro da shugaban majalisar bunkasa ayyukan wadata kasa da abinci da shugaban shirin samar da takin zamani na shugaban kasa su yi aiki da kwamitin yaki da korona don rage tasirin wannan annoba kan al'amuran noma a damunar bana."	https://www.bbc.com/hausa/labarai-52275602
politics	Sharuddan da Inec ta gindaya wa jam’iyyun siyasa a Najeriya	Hukumar zaɓe mai zaman kanta a Najeriya (INEC) ta ce jazaman ne jam'iyyun siyasar ƙasar su yi aiki sau da ƙafa da tsarin dimokraɗiyya a cikin gida, wajen gudanar da zaɓukansu na fid da gwani gabanin babban zaɓen ƙasar da ke tafe. Ta ce matuƙar wata jam'iyya ta gaza aiki da tanade-tanaden dokar zaɓen 2022 a zaɓenta na fid da gwani, ba za ta karɓi ɗan takarar da jam'iyyar ta gabatar mata ba. A sanarwar da Hukumar zaɓe ta INEC ta fitar ranar Talata, ta ce dole ne sai 'yan takarar da jam'iyyu za su fitar daga mazaɓu guda 1,491 da za su shiga zaɓen 2023, su fito ta hanyar dimokraɗiyya da zaɓen fid da gwani mai sahihanci da gaskiya bisa tanadin sashe na 29 da na 84 na dokar zaɓen 2022. A cewarta zaɓen fitar da gwani na jam'iyyun, sai ya dace da tanade-tanaden tsarin mulkin jam'iyyun da tsare-tsaren dokar zaɓe da kuma sauran ƙa'idojin INEC. Sanarwar ta ce kamar yadda doka ta tanada, hukumar zaɓe za ta sa ido kan zaɓen fitar da gwanin kowacce jam'iyya da ta sanar da hukumar a shari'ance bisa tanadin sashe na 82 ƙaramin sashe na ɗaya da ƙaramin sashe na 5 na dokar zaɓe. Ta ce duk wata jam'iyya da ta gaza sanar da hukumar game da duk wani babban taro da za ta gudanar da nufin fitar da 'yan takarar da za su tsaya wani zaɓe kamar yadda dokar zaɓe ta yi tanadi, hakan ya rusa sahihancin babban taron. INEC ta ce jazaman ne sai an gudanar da zaɓukan fitar da gwani a mazaɓu daban-daban kamar yadda sashe na 84 na dokar zaɓe ya ce don kuwa in ji INEC saɓa doka ne a gudanar da zaɓen fitar da gwani a wajen wata mazaɓa don fitar da wani da takara. Don haka hukumar zaɓe ba za ta sa ido kan irin wannan zaɓen fitar da gwanin ba kuma ba za ta karɓi sakamakonsa ba. Sanarwar ta INEC ta yi kira ga jam'iyyun siyasa su guji gwara kan 'ya takara yayin zaɓukan fid da gwani, wanda ka iya haddasa shari'o'in babu gaira babu dalili da za su iya janyo gaza fitar da 'yan takarar da za su shiga zaɓe a wasu mazaɓu. INEC ta ce zaɓen fitar da gwani shi ne na uku cikin al'amura 14 na jadawalin zaɓen 2023. A cewar sanarwar INEC, jam'iyyu na da kwana 61 su kammala zaɓen fitar da gwani na masu neman takarar shugaban ƙasa da gwamononi da kuma 'yan majalisun tarayya.	https://www.bbc.com/hausa/labarai-61004245
sports	C﻿helsea ta kammala duba lafiyar Nkunku, Haaland ya so ya tafi Liverpool	An kammala duba lafiyar ɗan wasan RB Leipzig mai shekara 24 asalin Faransa Christopher Nkunku wanda ke shirin tafiya Chelsea kan fam miliyan 52 a kasuwar ‘yan wasa ta kaka mai zuwa. (Bild) Ɗan wasan Manchester City na Norway, Erling Haaland, mai shekara 22, ya so ya tafi Liverpool kafin rufe kasuwar ‘yan wasa,  da ta gabata, amma daman  Manchester United ba ta cikin tsarina. (Star) Aston Villa  na nazari kan tsohon kocin Paris St-Germain Mauricio Pochettino da na Villarreal Unai Emery yayin da ake yada jita-jita kan makomar Steven Gerrard. (Football Insider) Ɗan wasan gaba a Arsenal da Brazil Gabriel Jesus ya ce yana bukatar sauyi kan salon Pep Guardiola a Manchester City don haka yanzu jinsa yake hankali kwance karkashin Mikel Arteta. (ESPN) Darakta a Paris St-Germain Luis Campos ya ce kungiyar ta yi kuskure wajen cimma yarjejeniya da ɗan wasan gaba na Brazil Neymar mai shekara 30 da Kylian Mbappe mai shekera 23 na Faransa.(Mail) Tottenham na zawarcin dan wasan Leicester City, James Maddison, mai shekara 25 da ke buga wa Ingila tsakiya.(Football Insider) Sabon kocin Chelsea Graham Potter na son bai wa Christian Pulisic mai shekara 24 ɗan kasar Amurka damar inganta kansa a Stamford Bridge kafin ya yanke hukunci kan makomarsa. (90min) Potter bai rufe kofa ga dan wasan Belgium, Romelu Lukaku ba, na iya komawa Chelsea idan ya kawo karshen zaman da yake na aro a Inter Milan, ana sa ran a tattauna da dan wasan mai shekara 29 a karshen wannan kaka.(ESPN) Kocin Aston Villa, Steven Gerrard ya ce Douglas Luiz, mai shekera 24, bai nuna alamun yana son sanya hannu a sabon kwantiragi da kulob din ba, batun da ke iya bai wa Arsenal damar cimma burinta kan dan wasan Brazil din mai buga tsakiya. Ɗan wasan Juventus da Italiya Manuel Locatelli na iya barin kungiyar ta Serie A a kasuwar ‘yan wasa ta watan Janairu, kuma Arsenal ta nuna zawarcinta kan matashin mai shekara 24. (Calciomercato - in Italian) Mai buga wa Wolves da kuma kasar Portugal Ruben Neves, dan shekera 25, ya yi watsi da tayin Manchester United da Liverpool a wannan kaka. (Sport - in Spanish) Dan bayan Faransa William Saliba na azarbabin sanya hannu a sabon kwantiragi da Arsenel, yayin da yake samun tayi daga kungiyoyi da dama da ke farautar matashin dan shekara 21. (Five Insider) Dan wasan Barcelona da Netherlands Frenkie de Jong, mai shekara 25, na cikin jeren sunayen ‘yan wasan da Manchester United ke farauta a kaka mai zuwa.(ESPN) Chelsea ta sanya sunan babban jami’in RB Leipzig Christopher Vivell cikin kwararrun ma’aikata da take son dauka a Stamford Bridge. (Standard) Real Madrid na shirin mika tayi ga ɗan wasan Brazil Eder Militao, mai shekara 24, domin tsawaita kwantiraginsa zuwa 2028. (Fabrizio Romano)	https://www.bbc.com/hausa/articles/cn0v36zgxxgo
religion	Ku San Malamanku tare da Musa Alqasiyuni Sheikh Nasiru Kabara	"Danna hoton da ke sama domin kallon bidiyon hira da Malam Musa Alqasiyuni: Malam Musa Alqasiyuni, ɗa ne ga marigayi Sheikh Nasiru Kabara. An haife shi a unguwar Kabara da ke birnin Kano a raewacin Najeriya. Ya soma karatun allo a wurin marigari Malam Abbas a birnin na Kano. Daga bisani an saka shi a makarantar Islamiyya da ke Gidan Kadariyya kuma daga bisani ya shiga makarantar Ma'aduddeen inda ya kammala ta a 1979. A shekarar ce kuma ya shiga makarantar Sakandare ta Aliyah da ke Unguwar Shahuci inda ya kammala a 1983. Daga nan ne Malamin ya shiga Jami'ar Bayero da ke Kano, inda ya yi difiloma kuma bayan ya kammala ne ya soma koyarwa a 1987. A 1989 ya samu aikin koyarwa a ma'aikatar Ilimi ta Jihar Kano, inda kuma ya koma Jami'ar Bayero domin yin Digiri a kan Harshen Larabci. Kazalika ya yi Digiri na Biyu a dai Harshen Larabci. Malam Musa Alqasiyuni ya bayyana cewa ya yi kiusan dukkan karance-karancensa na addini da harshen Larabci a wurin mahaifinsa marigayi Sheikh Nasiru Kabara. ""Cikin hukuncin Allah, ni ban fadada wuraren karatu ba. Karatu dai da za a je gaban wani malamai a dauke shi, ban gurfana gaban wani malami ba sai shi mahaifina Sheikh Muhammad Nasiru Kabara.,"" in ji Malam Alqasiyuni. Wani abu da malamin ya yi fice a kansa shi ne karatun Ashafa, wanda ya ce mahaifinsa ya umarce shi da ya rika jagorantar mutane tun daga shekarar 1990. Ya kara da cewa akwai matukar shakuwa tsakaninsa da mahaifinsa domin kuwa ko da abinci ba ya iya ci sai a wurinsa, yana mai cewa ""har ta kai lokacin da na yi wayo babu abin da yake raba ni da malam sai barci."" Malam Alqasiyuni ya ce abubuwa da dama na farin ciki sun faru a rayuwarsa kuma daya daga cikin su shi ne ""lokacin da malam ya nemi na raka shi aikin Hajji a matsayin dan rakiyarsa. Wannan shi ne aikin Hajjina na farko bayan na yi wayo."" Ya ce daga cikin abubuwan bakin cikin da ba zai taba mantawa da shu ba har da rasuwar mahaifi da mahaifiyarsa. A cewarsa: ""Na girgiza matuka lokacin da Malam (Sheikh Nasiru Kabara) ya rasu, kuma na yi matukar girgiza - watakila wadda ta fi waccan - lokacin da mahaifiyata ta rasu. Girgiza ta uku ta bakin ciki da ya faru da ni ita ce rasuwar dan uwana kanena, Malam Aliyyul Khawwas."" Malamin ya ce babu abin da yake sanya shi farin ciki kamar ganin kawunan kungiyoyin addini sun hadu a kan wani batu. Malam Alqasiyuni yana da aure inda yake da mata biyu da 'ya'ya tara. Daga cikin 'ya'yansa, akwai mata biyar da maza hudu. Malamin ya ce ya fi son cin shinkafa, amma ba ya son tuwon dawa. ""Babu abincin da na ki jini kamar tuwon dawa. Na taso a gidanmu kullum da daddare tuwon dawa ake yi, da rana mafi yawa a yi tuwon masara. Wata rana a yi tuwon shinkafa ko shinkafa da miya ko shinkafa dafa-duka. Allah ya sa ba na son tuwon dawa; kulum sai dai ita mahaifiyarmu ta dafa mini shinkafa,"" in ji shi."	https://www.bbc.com/hausa/labarai-61832945
business	Gobara ta kashe mutane da dama a haramtacciyar matatar fetur a Jihar Imo	"Mutum fiye da 50 ne suka mutu sakamakon wata gobara da ta tashi a wasu haramtattun matatun man fetur biyu da ke Jihar Imo a kudancin Najeriya. Hukumomi a jihar sun faɗa wa BBC cewa waɗanda lamarin ya ritsa da su za su iya zarta hakan saboda har yanzu ana ci gaba da aikin kwashe gawarwakin mutanen da suka ƙone ƙurmus. Gobarar ta tashi ne a matatun da ke kusa da juna a Ƙaramar Hukumar Ohaji-Egbema ranar Juma'a da dare bayan fashewar wani abu. Wutar ta ƙone akasarin mutanen ta yadda ba a iya gane su. Waɗanda lamarin ya ritsa da su sun haɗa da masu gudanar da matatar da kuma wasu mazauna yankin. Babu tabbas kan abin da ya haddasa gobrar ya zuwa loƙacin haɗa wannan rahoton. Kwamashinan Albarkatun Man Fetur na Imo Goodluck Opiah ya kai ziyara wurin, yana mai cewa ""ba zan iya faɗa muku adadin mutanen da suka mutu ba saboda mutane sun zo sun tafi da wasu 'yan uwansu"". Kazalika, kwamashinan ya ayyana mamallakin matatar a matsayin wanda hukumomi ke nema ruwa a jallo."	https://www.bbc.com/hausa/labarai-61202194
religion	'Muna maraba da kowa amma kada a karya dokokin addini da al'adunmu'	"Yayin da ake fara gasar ƙwallon ƙafa ta duniya a Qatar, abin da aka fi mayar da hankali a kai shi ne batun haƙƙin bil'adama. Wasu ƴan ƙasar biyu sun faɗa wa BBC yadda tsauraran dokoki da al'adun ƙasar suka shafi rayuwarsu. Aziz na ta zirga-zirga a tsorace yayin da muke tattaunawa ta intanet. Duk da yana son ya saki jiki ya yi magana amma a bayyane take cewar sai ya jajirce sosai, sai dai ya kasa skin jiki har zuwa ƙarshen tattaunawar tamu. ""Ba na son zaman da nake yi a ƙasata ya zama tamkar haramtacce."" ya faɗa a cikin sanyayyar murya, daga Doha, babban birnin Qatar. ""Zan so na ga sauye-sauye da za su ba ni damar zama ɗan luwaɗi ba tare da tsoron cewa za a kashe ni ba."" Aziz ya ce a kodayaushe yana a tsorace, yana gudun ya faɗi wani abu da zai sa a gane cewa da alama shi ɗan luwaɗi ne, wani abu da zai sa a kama shi ko kuma a ci zarafin shi. ""Banbanci kasancewarka a Qatar da kuma kasancewa a wata ƙasar ta daban shi ne, a ƙasashen ƙetare doka za ta kare ka,"" in ji shi.\n""Idan wani ya kai maka hari za ka iya zuwa ƴan sanda, kuma doka za ta kare ka. Amma a nan idan wani zai faru da ni, to idan na kai kaina wurin ƴan sanda tamkar na sanya kaina cikin haɗari ne."" A rahoton da ta fitar a watan Oktoba, ƙungiyar kare haƙƙin bil'adama ta Human Rights Watch ta ce jami'an tsaro na tsare masu alaƙa ta jinsi ɗaya babu gaira ba dalili haka nan ana cin zarafin su. Sai dai buga gasar kofin duniya a Qatar ya sanya kafafen yaɗa labaru na ƙasashen yamma yin bincike kan haƙƙin ƴan luwaɗi a Qatar.\nYayin da hakan ke fito da matsalolin da ake fuskanta, Azizi ya ce lamarin na ƙara jefa mutane cikin haɗari. Ya ce ""Yanzu ina ganin mutane da yawa a nan suna sukar masu alaƙar jinsi guda, suna cewa sun tsane mu kuma ya saɓa wa addini. Yana ganin kamar tattauna batun a ƙasashen ƙetare na masu illa.\n""Suna tambaya 'shin za mu iya zuwa Qatar mu yi rayuwarmu lafiya ba tare da an ɗaure mu ko an hukunta mu da dokokin Qatar ba?' amma ba su tunanin mutane irin mu, da kuma haɗarin waɗannan dokoki a kanmu."" Hukumomin Qatar dai na ta nanata cewar masoya ƙwallon ƙafa za su iya zuwa domin wannan gasa, amma sun ce ya kamata baƙi su girmama al'adar al'umma.\nAziz na tsoron cewar samun nasarar gasar cin kofin da zai sanya da wuya Qatar ta sauya. Kuma yana jin tsoron abin da zai biyo baya a watanni masu zuwa. A Birtaniya mun tattauna da Zainab, wannan ba shi ne sunanta na gaskiya ba. Duk da cewa tana Birtaniya amma tana jin tsoron abin da zai faru ga iyalanta a can Qatar idan aka gane ta. Ta ce tsauraran dokokin Qatar sun yi illa ga lafiyar hankalinta, ta yadda ta yi tunanin kashe kanta. Ta ce yadda maza ke sanya wa mata ido a Qatar yana sanyawa mata su ji tamkar su yara ne a tsawon rayuwarsu. Ta ce ""dole ne ka samu rubutaccen izini daga namiji mai kula da kai, yawanci mahaifinka, kafin ka ɗauki duk wani mataki na rayuwarka, in mahaifinka baya nan dole ka nemi izinin kawunka ko kakanka."" ""Idan har ba ka samu izini ba, to ba za ka iya aiwatar da komai ba, koda kuwa shiga jami'a ne ko karatu a ƙasar waje, ko tafiye-tafiye, ko yin aure. ko kuma rabuwar aure."" Amma ta ce wasu matan da iyayensu ba su da tsattsauran ra'ayi za su iya cewa abin ba haka yake ba. Zainab ta ce tsarin ya sanya mata suna fuskantar danniya a hannun iyalai masu tsattsauran ra'ayi.\nTa ce ""sun yi amannar cewa batun haƙƙin mata wata maƙarƙashiya ce ta ƙasashen turai, kuma hakan zai ci karo da tanade-tanaden addini da al'ada."" Masu shirya gasar ƙwallon ƙafa da Qatar za ta karɓi baƙunci sun ce ana sukar ƙasar ce ba tare da wani hujja ba. Wata ɗaliba a Doha, Moselle, ta ƙara tabbatar da wannan batu. Ta ce ""Ba mu buƙatar hukumomin yamma su zo nan su rinƙa faɗa mana abubuwan da za mu yi ko waɗanda ba su kamata mu yi ba,"" ""Kasarmu ce. Muna da damar tafiyar da ƙasarmu daidai da tunaninmu, ba daidai nasu muradin ba."" To amma ana sanya ido sosai kan ƴan Qatar masu sukar manufofin al'ummar ƙasar. Kamar yadda muka shaida cewar ana yi wa duk wanda ya soki lamirin ƙasar barzana. Waɗanda muka tattauna da su ba wai suna kokawa ne kan banbance-banbance na al'ada, kamar shan barasa da sumba a bainar jama'a ba ne, suna magana ne a kan haƙƙoƙin bil'adama."	https://www.bbc.com/hausa/articles/clj3rwr29lgo
technology	Wally Funk: Ƴar shekara 82 da ta cika burinta na zuwa ƙololuwar sararin samaniya	"Mace da kamar maza a fannin tuƙa jiragen sama Mary Wallace ""Wally"" Funk ta kafa tarihi a bangaren harkokin sararin samaniya, inda ta kasance mace mafi tsufa da ta zama 'yar sama jannati tana da shekera 82. A ranar Talata 20 ga watan Yulin 2021 ne ta tafi ƙololuwar sararin samaniya tare da attajirin duniya Jeff Bezos, da ɗan uwansa da kuma Oliver Daemen mai shekara 18. Ita dai Funk, wacce ta yi horo a matsayin mai tukin jirgin sama na ganin yin bulaguro zuwa sararin samaniya a jirgin Blue Origin na Bezos, wani sakamakon ayyukan da ta yi ne a rayuwarta - kana wani abu da ta shafe shekara 60 tana nema. ""Lokacin da na fara tashi sama, na yi matukar son in gan ni a sararin samaniya,'' Funk ta shaida wa BBC shekaru biyu da suka gabata, game da burinta mara gushewa na tashi zuwa sama. Ta kasance a ko da yaushe mai fara kafa tarihi - mai shekara 82 ɗin, ta riga ta kafa tarihi a sau da dama. Funk ta kasance mace ta farko da ta zama mai bincike game da kariya a fannin tashin jiragen sama a Hukumar Kiyaye Hadurran Ababan Hawa ta Kasa (NTSB). Kana mace ta farko da ta zama babbar jami'ar Hukumar Kula da Zirga-zirgar Jiragen Sama ta Tarayya (FAA) a Amurka. Ta samu adadin sa'o'i 19,600 na tashi a matsayinta na mai tuƙin jirgin sama - kana ta horar da wasu mutum 3,000 tuƙin jirgin sama. Kafin ta sake samun wani ci gaban, tawagar mutum hudun ta yi wani horo na kwanaki biyu gabanin tashinsu zuwa ƙololuwar sararin samaniyar ranar Talata. Ba zai zama wani sabon abu ba ga Funk. A lokacin da ake kan gudanar da binciken sararin samaniya a shekarar 1960, mai shekaru 20 a lokacin, Funk ta yi horo matuka. Ta kuma da yi gwaje-gwajen lafiya da na kuzari tare da sauran mata 12 - da aka fi sani da Mercury 13. Sun yi horo iri daya da na maza 'yan sama jannati a wancan lokacin. ""Kowane gwaji na da ban mamaki da sha'awa. Sun ɗaure ni a jikin wata kujera suka yi min allurar ruwan sanyi a kan ma'aunin 10C a kunne daya. Za ka iya hayyacinka - ba za ka iya jurewa ba. Daga nan za su fitar da kai daga cikin dakin, kana bayan sa'a daya za su sake yi maka a daya kunnen.,'' ta tuna a tattaunawarta da BBC. Dole sai ta sha ruwa mai ƙunshe da sinadari kana aka ajiye ta a cikin wani tanki da ba za ka iya jin komai ba, a nan ne ta aka bayar da rahoton cewa ta kafa tarihi ne nuna juriya. Akasarin wadannan gwaje-gwajen masu tsanani ne don tabbatar da cewa za su iya jurewa yanayin sabon muhalli na sararin samaniya. ""Akwai kimanin maza 125, a cikin su bakwai ne suka iya jurewa. Cikin mata 25 kuma, 13 ne kacal suka kai labari,'' ta shaida wa BBC. Ta bayyana abin da ya ƙarfafa mata gwuiwa har ta yi wadannan gwaje-gwajen da ake bukata yayin da take magana da mai yi mata tambayoyi daga Hukumar Bincike Sararin Samaniya ta Amurka NASA a shekarar 1999. ""Na gamu da matsaloli masu dangantaka da wasu daga cikin gwaje-gwajen. Na dauke shi a matsayin matakina na kai wa ga nasara. ""Zai sa in kai ga matakin kai wa kusa da sararin samaniya, kuma nan ne na keda burin zuwa.'' Amma burin Funk na zama mace 'yar sama jannati ta farko ya gamu da cikas - a karon farko. Lokacin da hukumar NASA ta yanke shawarar cewa matuka jirgin saman da suka yi gwajin tukin jiragen yaki masu tsananin gudu da kuma wadanda ke da takardar shaidar kamalla karatun digiri a fannin injiniya ne kawai za a dauka a bulaguron sararin samaniya. A wannan lokacin ba a bari mata su zama matuka jiragen gwaji nayaki. Duk da wariyar da ake nuna wa mata a fili - wani abu da aka gudanar da bincike a akai a zaman sauraron bahasi na gwamnai - Funk ba ta yanke ƙauna ba. ""Na sha rubuta wa hukumar NASA, amma sau hudu ana kin amincewa da bukatu na a lokuta daban-daban saboda ba yi karatun digiri a fannin injiniya ba, wanda ba zai taba yiwuwa ba,'' ta bayyana a hirar da aka yi da ita a shekarar 1999. Amma kuma, yunƙurinta bai tafi haka nan ba. ''Na cika da farin ciki a lokacin da Sally Ride ta zama Ba Amurkiya ta farko da ta je sararin samaniya a shekarar 1983. ""Ta kira ni kana ta gode min kan yin wadannan gwaje-gwaje, saboda su ba su yi gwaje-gwajen da irin wahalwalun da muka yi ba,'' ta shaida wa BBC.. Funk ta ce ba ta ji dadin cewa ta kasa samun nasara daga hukumar NASA ba, amma kuma ba ta baƙin ciki. Ta ci gaba da jajircewa kan burin da take da shi. A karshen shekarar 1900, ta sanar da aniyarta ta zama mai  yawon bude ido ta farko zuwa sararin samaniya a Amurka. Bulaguron da aka yi niyyar yi a shekarar 2005 da bai faru ba. A shekarar 2010, ta biya kimanin dala 200,000 na tikitin jirgin Virgin Galactic na kamfanin Richard Branson, wanda ya fara jigilar fasinjansa na farko a cikin wannan watan. Funk ba ta cikin wannan jirgo, amma yanzu za ta yi tafiya a matsayinta na ''babbar bakuwa'' ta Bezos. Kamar jirgin Virgin Galactic, jirgin rokar Blue Origin zai dauki fasinjoji zuwa sararin samaniya, wanda ke nufin fasinjojin za u tashi sama kama sa dawo kasa. Ba za su zagaya saman duniya ba kamar yadda aka saba a jirgin 'yan sama jannati. Bayan tashi sama daga wurin da akekaddamar da tashin a kusa da Van Horn, na jihar Texas, sabon jirgin rokar samfurin Shepard 4 dauke da fasinjojin zai kai nisan gudun kilomita 3, kan ko wace sa'a Za a kai su zuwa nisan kilomita 100 zuwa saman duniyar Earth, zai kuma ba su samar yawo a sama - da jin rashin nauyi - har na tsawon mintuna hudu. Jirgin zai kima sauko kasar duniyar Earth ta hanyar amfani a balam-balam din tashi, a tafiyar da ake sa ran za ta dau tsawom mintuna goma. Bayan rasa samun damar da ta yi a sau da yawa, da alamu daga karshe Funk za ta zama 'yar sama jannati. Ana iya ganin Jeff Bezos na bayyana wa Funk tsare-tasren tashi saman a ani faifen bidiyo da ya yada, kana ya tambaye ta abinda za ta fada bayan ta sauka. ''Zan bayyana cewa,' Masoyi wannan shi ne abu mafi kyau da ya faru da ni,'' Funk ta bayar da amsa. ''Da wuya in jira. Ko kai wanene babu wani abu. Za ka iya yi muddin ka sa a ran ka kana son yi. Ina son yin abubuwan da babu wanda ya taba yi.'' ta ce."	https://www.bbc.com/hausa/rahotanni-57888567
health	Lafiya Zinariya: Rigakafin sankarar bakin mahaifa na ba da kariya 90 cikin 100	Latsa hoton da ke sama domin sauraren shirin: Kwayar cutar Human Papillomavirus ce ke haddasa kusan dukkan sankarar bakin mahaifa, kuma masu bincike sun ce rigakafinta na bayar da kariya. Haka kuma cutar ita ce cutar kansa ta hudu da ta fi addabar mata a fadin duniya. Cutar sankarar bakin mahaifa na yin ajalin  mata 300,000 duk shekara a duniya. Rigakafin yana bayar da kariya ne wajen hana kamuwa da kwayar cutar, amma ba ya wani tasiri ga wadda ta riga ta kamu da cutar. Alkaluman su ne irinsu na farko da ke nuna sakamako na zahiri. Binciken wanda aka wallafa a mujallar kiwon lafiya ta The Lancet, ya duba abin da ya faru bayan an bai wa wasu yara mata rigakafin a Burtaniya, a shekarar 2008. Sakamakon binciken ya nuna cewa an samu raguwar kashi 87 cikin dari na sankarar bakin mahaifa, a tsakanin matan da a yanzu suke cikin shekarunsu na ashirin a duniya. An dai bai wa matan 'yar kasar Ingila, rigakafin ne a lokacin suna da shekara 11 zuwa 13 duniya. Haka kuma a kasar, an soma bai wa yara maza irin wannan rigakafin tun shekarar 2019. Masu bincike a Burtaniya sun yi maraba da sakamakon, inda suka bayyana shi a matsayin wani abin tarihi. Kimanin kasashe dari na duniya  sun fara amfani da rigakafin, a karkashin wani shiri na hukumar lafiya ta duniya, WHO, a yunkurin neman kawar da cutar daga doron kasa.	https://www.bbc.com/hausa/labarai-59260284
politics	Zaben 2023: Yadda ‘ya’yan gwamnoni da wasu manyan ‘yan siyasa ke fafutikar gadar iyayensu a Najeriya	"Yayin da babban zaben Najeriya yake karatowa, 'yan siyasa da jam'iyyu daban-daban suna ci gaba da daura damarar yadda za su karbu a wajen masu kada kuri'a. Tun kafin hukumar zaben kasar, INEC, ta fitar da jadawalin zabukan shekarar 2023, 'yan siyasa suka soma kamun-kafa da gagganawa da zummar samun magoya baya a siyasance domin tunkarar zabukan da ke tafe. Tuni dai shugabannin da ke kan mulki (wadanda tsarin mulkin Najeriya ya ba su damar sake tsayawa takara) da tsoffin 'yan siyasa da ma sabbin-shiga suka soma gudanar da taruka da tattanawa da masu ruwa da tsaki da abokan harkokinsu na siyasa, da ma 'yan wasu jam'iyyu a yunkurin samun nasara a zabuka masu zuwa. Sai dai wasu daga cikin mutanen da suka ja hankalin 'yan kasar a wannan fafutika su ne 'ya'yan gwamnoni da wasu manyan 'yan siyasa da su ma suka yunkuro domin tsayawa takara a zabukan 2013. Ko da yake a baya wasu 'ya'yan gwamnoni da ma shahararrun 'yan siyasa sun nuna sha'awarsu ta tsayawa takara, amma a wannan karon adadinsu ya karu, abin da masana harkokin siyasa ke kallo a matsayin yunkuri na gadar iyayensu. Wasu daga cikin 'ya'yan gwamnoni da aka ga fastocinsu na tsayawa takara sun hada da Bello Elrufai, dan gwamnan Jihar Kaduna Mallam Nasir Elrufai da ke neman takarar dan majalisar dokokin tarayya a jam'iyyar APC. Akwai Mustapha Sule Lamido, dan tsohon gwamnan Jihar Jigawa, Alhaji Sule Lamido, da ke son tsayawa takarar gwamna jihar tasu duk da a baya yayin wata hira da BBC, Sule Lamido ya ce ba laifi bane idan ya goyi bayan ɗansa ya tsaya takara inda ya ce duk wani mahaifi yana son ɗansa. Sannan da Abba Ahmad Sani Yariman Bakura, dan tsohon gwamnan Jihar Zamfara, Sanata Ahmad Sani Yariman Bakura, shi ma yana son tsayawa takarar dan takarar majalisar tarayya. Kazalika akwai Usman Mamuda Shinkafi, dan tsohon gwamnan Jihar Zamfara, Mamuda Aliyu Shinkafi da ke neman takarar dan majalisar dokokin jihar ta Zamfara da kuma Idris Abolaji Abiola-Ajimobi, dan tsohon gwamnan Oyo, Abiola-Ajimobi . Baya ga wadannan kuma a baya-bayan nan aka jiyo James Ibori tsohon gwamnan Delta yana rokon delegets na jihar da cewa su mara wa 'yarsa baya a neman kujerar 'yar majalisar wakilai da take yi. Masana harkokin siyasa dai na ganin irin wannan mataki da 'ya'ya da kuma dangin gwamnoni da manyan 'yan siyasa suke dauka na fitowa takara a matsayin maras alfanu ga dimokuradiyya. Dr Tukur Abdulkadir, Malami a Tsangayar Koyar da Harkokin Siyasa ta Jami'ar Jihar Kaduna, ya shaida wa BBC cewa wadannan 'yan siyasa suna amfani da 'ya'yansu su domin ci gaba da zama masu muhimmanci a fannin siyasa da mulki ko da bayan sun sauka daga mukamansu ne. A cewarsa, hakan yana nuna tabarbarewar shugabanci da kuma tasirin kudi a fannin siyasa. ""Wannan al'amari ne da ke nuna tasirin masu fada a ji, irin su gwamnoni da karfin kudi a fannin siyasa. Galibin wadannan 'yan siyasa suna so su ci gaba da tasiri ne kawai ba don kashin kansu ba domin ci gaban al'umma ba. ""Sau da dama za ka ga 'ya'yan da ake so su tsaya takara ba su da wani tagomashi da kwarjini, hasalima ba su san al'ummar da suke son wakilta ba saboda yawancinsu ba a Najeriya suka yi karatu ba, amma su ne suke zakewa wajen ganin sun gaji mahaifansu,"" a cewarsa. Dr Abdulkadir ya kara da cewa a baya ba a san irin wannan dabi'a ta 'yan siyasa ba amma yanzu son kai ya sa wasu manyan 'yan siyasa suna yin duk abin da za su iya wajen ganin 'ya'yansu sun gaje su. A hannu guda kuma, wani nazari da BBC Hausa ta yi ya gano cewa ba manyan 'yan siyasa ba kadai, hatta kananan 'yan siyasa a matakin kananan hukumomi sun fara bin irin wannan al'ada ta son dora 'ya'yansu a takara. Misali akwai shugabannin jam'iyya dq mqsu ruwa da tsaki na kananan hukomomi da 'ya'yansu suka fito ko dai takarar 'yan majalisar jiha ko tarayya. Dr Tukur ya kara da cewa: ""Idan ka lura za ka ga cewa tsoffin shugabanni irin su Alhaji Shehu Shagari da Abdulkadir Balarabe Musa da Abubakar Rimi ba su dauki irin wannan mataki ba, duk da yake suna da 'ya'ya. ""Amma yanzu akwai wadanda ake tuhuma da lafin cin hanci su da 'ya'yansu amma su ne suke so a bai wa 'ya'yan nasu damar mulkar jama'a,"" in ji shi. Ya kara da cewa akwai bukatar masu zabe su tashi tsaye su yi fatali da duk dan wani dan siyasa da ba shi da tarihin bautawa jama'a idan ya nemi wakiltarsu. Babban abin tambayar shi ne ko idan Najeriya ta mayar da shugabanci irin na siyasar gado, za a samar da shugabannin da taimakon talaka ne a ransu ko kuwa cimma bukatar rayukansu ne a gabansu?"	https://www.bbc.com/hausa/labarai-61483251
business	Amurka ta ba da umarnin kwace jirgin man kasar Iran	"Ma'aikatar shari'a ta Amurka ta aike da sammacin kwace jirgin dakon mai na Iran da ke tsare, kwana daya bayan da wani alkali a Gibraltar ya ce a saki jirgin. Jirgin mai suna The Grace 1 supertanker, wanda yake daukar gangar danyen mai fiye da miliyan biyu dai, an tsare shi ne a ranar 4 ga Yuli bisa zargin yin fasa-kaurin man zuwa kasar Syria. Kokarin Amurkar na ci gaba da tsare jirgin ya ci tura bayan da wani alkali a Gibraltar ya yi watsi da hakan ranar Alhamis. A baya dai Iran ta bayyana tsare jirgin Grace 1 da ""haramtacce"". Mako biyu bayan da Amurkar ta kama Grace 1, ita ma Iran ta kwace wani jirgin ruwan Burtaniya mai suna Stena Impero a gabar ruwan Strait of Hormuz, ranar 19 ga Yuli. Duk da cewa Iran din ta yi ikrarin cewa jirgin ya 'karya dokokin kasa da kasa', an yi amanna kwace jirgin na Burtaniya ramuwar gayya ce. Me Amurka ta ce? Wata babbar kotu a Washington ta aike wa da Majalisar Dinkin Duniya da duk wani mai karfin daukar hakunci sammacin kwace jirgin na Grace 1 mallakar Iran. Takardar sammacin ta nemi da a kwace jirgin da man da yake dauke da shi. Ta kuma bayar da umarnin kwace $995,000 mallakar wani kamfanin kasar Iran, da ke ajiye a wani bankin kasar Amurka da ba a ambaci sunansa ba Ma'ikatar Shari'ar ta ce jirgin da kamfanin duka suna da hannu a karya dokokin kasa da kasa da suka jibanci almundahana da safarar kudade da kuma ta'addanci. Amurka dai na daukar sojojin kasar Iran na juyin-juya-hali a matsayin kungiyar 'yan ta'adda"	https://www.bbc.com/hausa/labarai-49383181
business	Yadda yawan al'ummar Najeriya zai shafi tattalin arzikinta nan gaba	"Wani bincike da masana daga Jami'ar Washington suka gudanar ya yi gargaɗin cewa ƙasashen duniya ba su shirya ba game da raguwar al'umar duniya da za a samu, wanda kuma ka iya ""haifar da damuwa"". Masanan sun bayyana cewa kusan kowacce ƙasa za ta fuskanci raguwar adadin al'umarta nan da ƙarshen ƙarni na 21. Sai dai binciken ya ce abin ba haka zai kasance ba a Nahiyar Afirka, inda za a samu ƙaruwar jama'a kusan ninki uku na abin da ake da shi a yanzu nan da shekara ta 2100. Yawan al'umar Najeriya zai iya kai wa miliyan 800, abin da zai sa ta zama ta ƙasa ta biyu a yawan al'umma a duniya bayan Indiya. A cewar binciken, ƙasashe irin su Spain da Italiya da Poland da Japan da kuma Thailand za su fuskanci raguwa a yawan al'umarsu da kusan rabi. Hatta China za ta rasa kashi 25 cikin 100 na jama'arta. An bayyana ƙarancin ilimi ga mata da kuma yawan amfani da ƙwayoyin hana ɗaukar ciki a matsayin manyan dalilan da za su jawo hakan. Hakan ba siyasar duniya kaɗai zai shafa ba, wajibi ne ƙasashe su yi duba na tsanaki game da tsarin ci-rani da haraji da kuma tsarin kula da yara. Ganin cewa 'yan sama da shekara 80 za su fi 'yan ƙasa da shekara 5 yawa, wajibi ne kuma a samar da hanyoyin kula da dattijai fiye da na baya. BBC ta yi nazari kan yadda yawan 'yan Najeriya da za a samu a nan gaba ka iya zame wa kasar damuwa ta fannin tattalin arziki. Irin wadannan hasashe idan aka bayar mutane na ganin kawai rashin gaskiya a ciki, amma sam ba haka abin yake ba domin ana duba yanayin karuwar al'ummar kasar ne kowacce shekara wajen fitar da irin wannan hasashe, a cewar Dokta Isa Abdullahi na Jami'ar Kashere a Najeriya. Dokta Isa wanda kwararre ne a fanin tattalin arziki, ya ce Najeriya na fuskantar koma baya a fannin ci gaba ga shi  al'ummarta ba raguwa suke ba, sannan shugabannin ba su fiye bijiro da ayyukan da za su amfani al'ummar da ke tasowa ko wadanda za a haifa a nan gaba ba. Dokta Isa ya ce idan Najeriya ba ta tashi haikan an samu shugabanni masu adalci da hangen nesa ba, to nan gaba za a tsunduma cikin matsananci hali. ""Har yanzu ba ma iya yi wa kanmu komai, komai shigo da su ake, babu batun bunkasa masana'antu don haka idan muka yi sake har aka zo wannan gabar to rayuwarmu za ta galabaita. ""An lalata gonaki, a da Najeriya ba ta shigo da abinci amma yanzu ana shigo da shi, tufafi ma sai an shigo da su, kusan ba mu da wasu kwararan abun nunawa."" Ana hasashen karuwar jama'a ne don a ja hankulan kasashe su zage damtse su shirya tunkarar abubuwa da ke tafe a nan gaba, kuma rashin shiri na jefa kasa cikin galabaita, a cewar Dokta Isa. ""Najeriya na karuwa ne da kusan kashi 3 cikin 100 na al'ummarta a duk shekara, akwai bukatar mu yi tattalin arzikimu, mu rage dogaro da man fetur a fito da tsare-tsaren gina talakawa da mutane da ke da fasaha da kimiyya. ""Najeriya na da dimbin ma'adinai da za ta iya inganta su, akwai bukatar a samar da tubali tun yanzu domin a samu karuwar tattalin arziki da kuma sake habaka asusu kudaden ajiya. ""Bunkasa noma na daga cikin abin da ya kamata a mayar da kai, idan aka lura a baya darajar dala da yadda take a yanzu akwai bambanci sosai."" Kasashe irinsu Burtaniya na amfani da baki wajen habaka yawan al'ummarsu wanda hakan ke maye gurbin gibin raguwa da ake samu a fannin haihuwa. Ko da yake wannan ba maslaha ba ce, ganin cewa kowacce kasa ma a duniya yawan al'ummarta na ja da baya. ""Za mu kai matsayin da bude kofofin iyakoki za su kasance tilas ko kuma ya zama gasa, saboda zai kasance mutane sun yi karanci,"" a ra'ayin wani kwararren mai bincike Ferfesa Christopher Murray a zantawarsa da BBC. Wasu kasashe sun yi kokarin gwada wasu tsare-tsare kamar inganta tsarin hutun haihuwa ga mata da maza, ba da kula ga yara kyauta, taimakon kudin da samun damar ayyukan yi, sai dai hakan ba ya tasiri. Sweden ta yi kokarin habaka yawan haihuwar da ake samu a kasar daga kashi 1.7 zuwa 1.9, amma sauran kasashe da suka dage wajen dakile  faruwar haka babu wani sauyi  da aka gani. Singapore har yanzu alkaluman jarirai da ake haifa na kan kashi 1.3 cikin 100. Shi kuwa, Dokta Isa na cewa ita ma Najeriya ta rungumi tsari irin na Jamus tun da wuri wajen rage dogaro kan abu guda don tabbatar da cewa al'umma masu tasowa ko wadanda za a haifa nan gaba an yi musu kyakkyawan tanadi. Wasu na iya cewa haihuwa biyu - wato  kowane iyaye su haifi yara biyu, saboda yawan jama'a ya tsaya yadda yake. Sai dai duk da irin ci gaba ko ingancin fannin lafiya, ba kowanne yaro ke rayuwa har shekarun girma ba. Kasashen da ke da yawan samun mace-macen kananan yara su ma akwai bukatar a samu karuwa wajen haihuwa. Abin tambaya ana shi ne ina batun kiraye-kirayen baya da masana suka rinka yi da kwararru kan kayyade iyali? Farfessa Ibrahim Abubakar na Jami'ar UCL da ke Landan, ya ce: ""idan wannan hasashe ko rabinsa ya zama gaskiya, kwararar baki za ta zama tilas ga duk  kasashe ba batun zabi. ""Idan muna son nasara to wajibi mu sake tunani kan siyasar duniya. ""Rarraba shekarun aiki a al'umma zai kasance mai muhimmanci ko da za a samu wanzuwa ko akasin haka."""	https://www.bbc.com/hausa/rahotanni-53424334
health	Bidiyo: Mutanen da ke tiyatar ƙara tsawo don yin ƙara kyau	Ku latsa hoton da ke sama don kallon bidiyon: Tiyatar ƙara tsawo al'amari ne mai wahalar yi da ya haɗa da sanya farce kai tsaye cikin ƙasusuwan ƙafar mutum - da ke bai wa wanda aka yi wa damar ƙara tsayi da santimita 13. A baya a kan yi wa mutanen da ke da wata naƙasa ce kawai ko ciwo, amma a yanzu a kan yi wa  ɗaruruwan mutane a shekara a asibitoci masu zaman kansu da dama a faɗin duniya da nufin ƙara musu tsayi don su yi kyau. Tiyatar na da tsada, da cin lokaci da kuma ciwo, sannan akwai hadarin fuskantar matsaloli, amma mutane da dama sun gwammace su ɗauki kasadar.	https://www.bbc.com/hausa/media-55223211
entertainment	Tashar Arewa 24 na bikin cika shekara 7 da kafuwa	"Tashar talabijin ta Arewa 24 tana yaɗa shirye-shiryenta ga masu kallo miliyan 40 a Najeriya da Yammacin Afirka, a cewar tashar wadda ke bikin shekara bakwai da kafuwa. Tashar wadda ke da babban ofishi a Jihar Kano da ke arewacin Najeriya, a yau Litinin 28 ga watan Yunin 2021, ta cika shekara bakwai cur da kafuwa. Arewa 24 tasha ce da ke yaɗa shirye-shiryen da suka shafi rayuwar Hausawa ta yau da kullum cikin harshen Hausa - saɓanin kafofi irinsu BBC Hausa da ke yaɗa labarai kawai. Wata sanarwa daga tashar ta ce an kafa ta ne ""domin cike wagegen giɓi"" a arewacin Najeriya. ""An kafa tashar Arewa 24 a shekarar 2014 domin cike wawakeken giɓin da ake da shi a fagen shirye-shiryen nishaɗi da tsarin rayuwa da ake shiryawa da harshen Hausa, waɗanda ke nuni da abubuwan da ake alfahari da su a rayuwar Arewacin Najeriya da al'adu da kaɗe-kaɗe da fina-finai da fasaha da girke-girke da kuma wasanni."" Shugaban Arewa 24, Jacob Arback ya ce: ""Mutane da dama ba su fahimci cewa akwai mutane masu magana da harshen Hausa sama da milyan 80 a Arewacin Najeriya da kuma yankin Sahel ba, kuma yankin na cike da matasa masu basira a ko'ina. ""Sai dai abin da na fi alfahari da shi, shi ne yadda hukumar gudanarwa da ma'aikatanmu suka tattaru daga bangarori na rayuwa daban-daban da addinai da ƙabilu da kuma yankunan Najeriya daban-daban."" Tashar na da ɗumbin mabiya a shafukan sada zumunta da suka haɗa da Facebook (1,397,067) da Twitter (124.5K) da Instagram (1.7k). Baya ga shirye-shirye na yau da kullum, tashar Arewa 24 na nuna fina-finai na Kannywood ko kuma na ƙasashen waje waɗanda aka fassara da Hausa. Fina-finai masu dogon zango irin su Dadin Kowa da Labarina da Gidan Badamasi, su ne suka ƙara wa tauraruwar Arewa 24 haske. Miliyoyin masu kallo, maza da mata da matasa da tsofaffi, na bin irin waɗannan fina-finai da ake nunawa mako-mako. Kazalika, akwai fim ɗin Kyautata Rayuwa - fim ɗin Turkiyya wanda aka fassara da Hausa - da kuma wasu na Indiya. Shirin nishaɗsntarwa mai suna Zafafa 10 da Aminu Abba Umar - wanda aka fi sani da Nomiss G - ke gabatarwa yana jan hankalin matasa matuƙa. Shirin yana duba fitattun waƙoƙin Hausa Hip-Hop tare da hira da masu buga su. Daga cikin sabbin shirye-shiryen da tashar ta yi wa masu kallo alƙawari da za ta fara gudanarwa a watan Yuli mai kamawa akwai: Ana kama tashar Arewa 24 a kan tauraron ɗan Adam a layukan StarTimes da DSTV da TSTV da Canal+ da Gotv a kasashen Najeriya da Nijar da Ghana da Chadi da kuma Kamaru. Haka nan, ana kama su ta intanet a kan manhajar Arewa 24 On Demand."	https://www.bbc.com/hausa/labarai-57636362
entertainment	Abin da ya faru a wajen naɗin Sarki Charles na Birtaniya	Majalisar naɗa sarki ta sanar da naɗa sabon sarki a bainar jama’a a ranar Asabar, a wani biki da aka kwashe kusan shekara 70 ba a ga irinsa ba. Daga wata murna da aka yi ta bai daya domin taya sabon sarki murna zuwa wani bayani mai taba zuciya, ya sha rantsuwa sannan dakarun kasa sun sara masa. Ga dai wasu abubuwa da suka faru a fadar St James. An sanar da Charles III a hukumance a matsayin Sarki a wani biki da aka yi mai cike da tarihi a Fadar St James da ke Landan. Yayin bikin da aka yi a gargajiyance a safiyar ranar Asabar – wanda aka haska a kusan duka gidajen talabijin a karon farko – an yi kasa da tutoci da safe domin girmamawa ga marigayiya sarauniya – an kuma daga su yayin bikin domin nuna girmamawa da biyayya ga sabon Sarki. Za a ci gaba da wasu lamuran nade-naden a fadin Birtaniya har sai ranar Lahadi, inda za a kara sassauta tuta yayin ci gaba da makokin mutuwar Sarauniya Elizabeth II wadda ta mutu a ranar 8 ga watan Satumba. Sabon Sarki ya sha rantsuwa daga kwamitin nada Sarki a yayin wani bikin gargajiya, wanda rabon da a yi irinsa a Birtaniya tun shekara 70 baya. Kai tsaye dama Charles ne Sarki saboda mutuwar mahaifiyarsa – karkashin dokar zamantakewa ta 1701. Aikin kwamitin nadin sarki shi ne yayin biki, domin sanar da sunan sabon Sarki a hukumance. A al’adance, ana yin wannan ne cikin kwana guda da mutuwar wanda ke kan karagar mulki. Amma a wannan karon an dan samu karin lokaci tsakanin bikin nadin da aka yi a Fadar St James da kuma mutuwar Sarauniya Elizabeth II, wanda aka yi a tsakiyar birnin Landan kusa da Fadar Burkingham. A wani mataki da ya saɓa da al’ada, Sarki Charles ya bayar da damar a haska bikin a gidajen talabijin a karon farko cikin tarihi. Sama da mambobin majalisar koli 200 ne suka halarci taron – wanda yawanci masu bayar da shawara ne ga basaraken da ke mulki, mafi yawansu tsofaffi da kuma yan siyasa ne na yanzu – sun taru a Fadar St James tare da malaman coci masu yawa. Majalisar ta dade tun zamanin sarakunan karni na 10. Mambobinta sun kai 700, amma 200 kawai aka kira. Tsofaffin Firaiministocin Birtaniya irin su Gordon Brown da David Cameron da Boris Johnson da kuma Theresa May wadda ta hadu da Sarauniya a wurare da yawa cikin shekaru masu dama – duk sun halarci taron. Sai kuma magajin gari Birnin Landan da manyan alkalai da kuma jami’ai masu dama. Camila Parker Bowels matar Charles sama da shekara 17 da ɗansa Williams wanda shi ne sabon Yariman Wales duka sun halarci taron. An raba kwamitin nada Sarki zuwa gida biyu, kuma Chrles ya fito ne cikin gida na biyu. A matakin farko, Shugaba – kuma mamba a majalisa karkashin jam’iyyar masu ra’ayin rikau Penny Mordaunt wadda aka rantsar a ranar 6 gawatan Satumba – ta sanar da mutuwar Sarauniya. Daga nan kuma ta nemi malaman coci da na kwamitin nadi su gabatar da ayyana sabon Sarki, wanda ciki har da Charles da aka bai wa matsayin Sarki Charles III. Sannan mutane kusan 200 ko sama da haka da suka halarci taron suka ce “Allah ya kiyaye Sarki” bayan kammala karanta bayanai. An yi hakan a gaban Yarima William da Firaiminista Liz Truss da shugaban cocin Ingila Justin Welby. Sai dai duka iyalan Gidan Sarautar ne suka sanya hannu kan takardar da ta ayyana Sarkin, da sauran wasu manyan baki ciki har da Earl Marshall – Duke na Norfolk – wanda shi ne ke da hakkin tara wannan biki. Mataki na biyu shi ne taruwar kwamitin naɗa Sarki za su taru gaban Sabon Sarki a dakin da ake nada Sarki da ke Fadar St James. Taron farko kenan da wadannan mutane suka yi a gaban sabon Sarki kenan cikin gwamman shekaru. Kansiloli sun yi layi sun tsaya domin yin maraba da Sarki, kowa yana tsaye babu wanda yake zaune kamar dai yadda aka saba yi a al’adance. Ya fara da wani bayani mai taba zuciya ga kwamitn da ke nada sarki, “ya yi bayani kan mahaifiyarsa da yake mutakar ƙauna da yadda ta yi wa al’umma bauta” ya kuma yi fatan bin sawunta. “Duka duniya na tausaya mani kan wannan gagarumin rashin da na yi, wanda ba za a iya maye gurbinsa ba.” Mulkin da mahaifiyata ta yi babu wanda za ka iya kwatanta shi da shi a lokacinta, yadda ta sadaukar da kanta da bautar da ta yi wa jama’a. Don haka dole mu yi godiya da rayuwarta da ta yi.” Ya kuma ci gaba da yin bayani kan hakkokin da suke a kansa. “Ina sane da irin manyan ayyukan da na gada da kuma wajiban da ke kaina ko kuma wadanda aka dora mani.” Ya bayyana Camilla a matsayin Sarauniya consort, matar Sarki, “Ina alfahari da farin ciki da irin goyon bayan da matata ta ke bani,” in ji shi. Karkashin dokar rantsuwar, dole ne sabon basarake ya yi rantsuwa domin yin biyayya ga cocin Scotland. Saboda a Scottland an raba iko tsakanin coci da kuma kasa. Charles ya rattaba hannu kan wasu kwafi biyu na takardu gaban majalisar koli. Wadanda suka halarci taron suma sun sanya hannu, ciki har da yarima Williams – wato sabon yarima na Wales kenan – tare da Camilla Sarauniya. A karshe mahalarta taron sun yi wake, masu ganga suka taya su. Bayan an gama komi sai aka koma wajen fadar. Duka mutane sun fita daga wajen dakin taron domin ganin yadda za a ayyana Sarki Charles na uku. Dakarun gidan Sarautar sun fito wajen barandar a saman Friary Court domin karanta ayyanawar tukunna aka yi busar sarewa irin ta gidan sarauta. An yi taken kasa wanda a karshe aka ce “Allah ya kiyaye Sarki” a Turance “God Save the King” maimakon “Allah ya taimaki Sarauniya da aka fi shekaru sama da 70 ana fada. Bikin ya zo karshe ne lokacin da shugaban Majalisar Koli ya ayyana Charles a matsayin sabon “Sarki, Shugaban kasashen rainon Ingila mai kare addini” kafin daga bisani a ce “Allah ya kiyaye Sarki”. Penny Mordaunt ta rufe taron ne da karanto daftarin dokar ayyanawar wanda za a sahhale, sannan Sarki Charles ya sanya musu hannu daya bayan daya. Daya daga cikinsu shi ne na ranar binne Sarauniya wadda za ta zama ranar hutun mutanen kasar baki daya. Amma yanzu za a dauki lokaci kafin a zo a yi bikin mubaya’a da nadin sarki. A baya wata 16 aka dauka tsakanin mutuwar mahaifin Sarauniya Elizabeth Sarki George na shida da nadata, wanda ya mutu a watan Fabirairun 1952, ita kuma aka nadata a watan Yuni 1953.	https://www.bbc.com/hausa/articles/c4n0kqk0p38o
business	Harin matatun mai - Amurka za ta tura sojoji Saudiyya	Amurka ta bayyana aniyarta ta tura sojoji Saudiyya a daidai lokacin da kasar ke fuskantar barazanar hare-hare ga matatu da kuma kamfanonin mai na kasar. Sakataren tsaro na Amurka Mark Esper ya shaida wa manema labarai cewa sojojin da za a tura za su je ne domin tabbatar da tsaro, sai dai bai bayyana adadin dakarun da za a tura ba. A makon da ya gabata ne dai 'yan tawayen Houthi na kasar Yemen suka dauki alhakin kai hari ga wasu matatun mai biyu na Saudiyyar. Sai dai Amurka da kuma Saudiyya sun dora alhakin kai harin ga Iran. A ranar Juma'a ne Shugaban Amurka Donald Trump ya bayyana sabbin takunkumai ga Iran inda kuma ya ce yana so ya guji yaki tsakanin kasashen. Wannan sabon takunkumin da Mista Trump ya kakabawa Iran din zai fi mayar da hankali ne ga babban bankin Iran din da kuma kadarorinta. Mista Esper ya bayyana cewa Saudiyya da kuma Hadaddiyar Daular Larabawa sun bukaci agaji daga Amurka. Ya bayyana cewa dakarun Amurka za su fi mayar da hankali wajen kara habaka kariya ga duk wani hari da za a kawo musamman na makamin roka ko mai linzami, hakazalika Amurkar za ta yi kokarin gaggauta kai makamai duka kasashen biyu. A kwanalkin baya ne dai aka kai wasu hare-hare da jiragen sama masu sarrafa kansu a gabashin kasar. An dai kai hare-haren ne kan wasu wurare biyu da ake sarrafawa da adana albarkatun man fetur. Jami'an gwamnatin kasar sun ce gobara ta tashi a sanadiyyar hare-haren musamman a matatar mai ta Abqaiq - wacce ita ce irinta mafi girma a duniya - da kuma a Khurais, inda ake hako mai. Kafofin watsa labarai na Saudiyyar sun ce an shawo kan gobarar da ke ci. Tun farko, hotunan bidiyo da aka wallafa a shafukan sada zumunta sun nuna yadda gobarar ta haska samaniya a Abqaiq. A wasu bidiyon, ana iya jin karar harbe-harbe a bayan fage, tamkar ana gwabza fada. Duk da cewa 'yan tawayen Houthi na Yemen sun dauki alhakin kai harin, Saudiyya da Amurka sun dage kan cewa lallai Iran ce ta kai harin	https://www.bbc.com/hausa/labarai-49780690
entertainment	Waƙoƙin Hausa 10 da suka fi fice a cikin shekarar 2020	Daga Ibrahim Sheme da Abba Muhammad Kamar kowace shekara a 'yan shekarun nan, mun duba fagen waƙoƙin Hausa mun ga cewa babu wani abu da ya sauya daga dannewar da waƙoƙin zamani suka yi wa na gargajiya. Duk da yake akwai ɗaiɗaikun mawaƙan gargajiya da suka fitar da sababbin waƙoƙi, irin su Alhaji Musa Ɗanbade, har yanzu dai mawaƙan zamani masu amfani da fiyano su ne ake yayi. Sannan wani abin lura shi ne manhajar YouTube ta kasance wani babban ma'auni na gane waƙar da aka fi kallo ko saurare, musamman bayan an ɗora bidiyon ta a intanet. Ta hanyar lissafi da YouTube, da tattaunawa da su kansu mawaƙan da masu saurare da masu sayar da waƙoƙi da kuma ma'aikatan rediyo, mun gano waƙoƙi 10 da suka yi wa saura zarra a wajen fice a wannan shekara ta 2020 da ta zo ƙarshe. Ga su ɗaya bayan ɗaya kamar haka: 'Jaruma' ce waƙa mafi fice da jan hankali a cikin wannan shekara ta 2020. Fitaccen matashin mawaƙi Hamisu Breaker Ɗorayi ne ya rera ta shi kaɗai ba tare da muryar mace ba kamar yadda yawancin waƙoƙin masana'antar finafinai ta Kannywood suke. Mawaƙin ya yi amfani da kalamai masu ratsa zuciyar masoya, kuma ya nuna ƙwarewa wurin tsara kalaman da dole duk wani masoyi da ya ji waƙar sai ta shiga ransa. Saboda mamayar da waƙar ta yi a bana, yawancin mutane ba su san cewar Hamisu Breaker ya yi ta ne tun a cikin shekarar da ta gabata ba, wato 2019. Ba ta yi fice ba ne har sai lokacin da guntayen bidiyoyin wasu matan aure suna rawar waƙar a gaban mazajensu a falukan gidajensu cikin shauƙin ƙauna, suka fara yawo a soshiyal midiya da wayoyin mutane. Surutun da guntayen bidiyon ya haifar ne ya zaburar da mawaƙin ya yi sauri ya ɗauki bidiyon waƙar, wanda darakta Sanusi Oscar 442 ya bayar da umarni, kuma ana gama aikin bidiyon aka ɗora waƙar a tashar mawaƙin ta YouTube. Cikin mako ɗaya waƙar ta samu masu kallo miliyan ɗaya a YouTube, wanda ba a taɓa samun wata waƙar Hausa da ta samu masu kallo a cikin ƙanƙanen lokaci irin haka ba. Abin burgewa game da waƙar shi ne yadda masanin waƙoƙin Hausa Farfesa Sa'idu Muhammad Gusau na Jami'ar Bayero, Kano, ya feɗe ta a kan gadon nazari daga farko har ƙarshenta. Har zuwa yau ɗin nan waƙar 'Jaruma' tana cikin zukatan mutane, domin za ka ji ta ana sanyawa a gidajen rediyo da wajen hira da cikin ababen hawa, kuma ba yaro ba babba. Ya zuwa yanzu, waƙar ta samu 'yan kallo a YouTube sama da miliyan biyu a cikin wata shida. A tsawon shekara uku zuwa huɗu waƙar Umar M. Shareef ce mu ke zaɓa a matsayin ta ɗaya a wannan lissafin, to amma a bana waƙarsa mai suna 'Ciwon Idanu Na' ta gusa ta ba 'Jaruma' ta Hamisu Breaker Ɗorayi wannan kujerar, wato dai ta zo ta biyu. 'Ciwon Idanu Na' waƙa ce ta soyayya tsantsa, wadda aka saka ta a cikin fim ɗin 'Ciwon Idanu Na' ta darakta Aminu S. Bono, kuma Abubakar Bashir Maishadda ne furodusan shirin. Fitaccen mawaƙin shi ya fito a matsayin jarumin fim ɗin tare da Maryuda Yusuf, kuma suka hau waƙar. Umar M. Shareef ya rera waƙar ne tare da zabiyar da ya fi yin waƙoƙin sa da ita, wato Khairat Abdullahi. Umar da Khairat sun nuna ƙwarewa wajen zuba kalaman soyayya da shauƙi, wanda hakan ya taimaka wa waƙar wajen samun fice a soshiyal midiya, musamman a wajen matasa. Ita ce kuma waƙar da ƙananan yara suke rera ta tamkar su ne su ka ƙirƙiro ta. Waƙar 'Ciwon Idanu Na' ta samu masu kallo sama da miliyan biyu a tashar Umar M. Shareef ta YouTube a cikin wata takwas, wanda hakan ya sa ita ce ke bin 'Jaruma' ta Hamisu Breaker Ɗorayi. Wannan waƙa ba ta fim ba ce. Ta zo da wani salo wanda ba a saba ganin mawaƙan wannan zamanin na yi ba. Sani Liya-Liya ya yi ta ne da salon barkwanci. Ya daɗe a fagen waƙa, amma sai a wannan waƙar ne ya yi suna. Jarumai Ibrahim Yamu Baba da Zainab Sambisa su ne suka hau waƙar a fim ɗin inda aka ga Zainab ta zo hutu a karkara, inda daga saukar ta a mota shi kuma ya fara bin ta a matsayin yana son ta da aure, ita kuma ta bayyana masa cewa gidansu a dajin Sambisa yake, wato inda 'yan ƙungiyar Boko Haram su ke, shi kuma ya ce ba zai je Sambisa ba. Daga nan ta koma ta na lallaɓar sa, amma dai ya nace a kan ba zai yiwu ba. Waƙar ta na nishaɗantar da jama'a, musamman irin yadda aka ɗauke ta cikin barkwanci da kuma irin kalaman da mawaƙin ya yi amfani da su. Tabbas, mawaƙin ya nuna ƙwarewa wurin zubo kalmomi masu bada dariya da nishaɗi. Waƙar ta yi fice ne saboda yawan saka ta da tashar talbijin ta Arewa24 ta ke yi a kullum. Haka kuma ta samu 'yan kallo sama da miliyan ɗaya da rabi a YouTube. Waƙar 'I Love You' ta Usman Sojaboy ce kan gaba a bana cikin rukunin waƙoƙin Hip-hop na Hausa. Waƙar ta yi fice a daidai lokacin da mawaƙin suke wani shiri mai suna '90 Days Fiancee' tare da wata Baturiya da ya aura mai suna Lisa. Wannan waƙa ta yi fice musamman a wurin Turawa, da yake cikin harshen Turanci ya rera ta amma ya ɗan saka Hausa a ciki. Sai dai ba tare da ita matar tasa ya hau waƙar a bidiyon ba. Daga ƙasashe da dama mutane sun ta yin guntayen bidiyo da waƙar, suna sakawa a shafukansu na sada zumunci tare da masoyansu, kamar yadda aka yi wa waƙar Hamisu Breaker ko yadda aka riƙa yi wa waƙar nan ta 'Jerusalem' wadda mawaƙan ƙasar Kenya Master KG da Nomcebo su ka yi a bana. Sojaboy ya yi waƙar tasa ne ya na sanar da matar tasa irin son da ya ke yi mata, yana faɗa mata cewar duk abin da ta ke so zai yi mata, ciki har da addu'a, kuma za su kasance tare har abada. Sai dai kuma duk da wannan waƙa da Sojaboy ya yi wa Lisa, a ƙarshe sun rabu. Amma duk da haka har yanzu waƙar na ƙara samun masoya, musamman a YouTube inda ta samu sama da 'yan kallo miliyan ɗaya. 'Da So Samu Ne' waƙa ce ta haɗakar wasu fitattun mawaƙan Hip-hop na Hausa mazauna Kaduna, waɗanda sun yi suna matuƙa wajen yin irin wannan haɗakar, kuma a duk lokacin da su ka yi irin wannan taron dangin sai waƙar su ta karaɗe ko'ina. DJ AB shi ne jagoran waƙar. A bidiyon waƙar an nuno shi a tsakiyar sauran mawaƙan, yana faɗa masu cewar ya haɗa wani kiɗa wanda da so samu ne su yi amfani da shi yanzu. A nan take aka tada waƙa, inda kowanne daga cikin su ya ke fitowa ya faɗi ra'ayinsa a kan da so samu ne ya samu abu kaza, su kuma sauran sai su tambaye shi in kuma ya samu fa, sai ya ce masu ga abin da zai yi. Waƙar ta nishaɗantar da jama'a sosai, musamman yadda matasa suka samu salo don zolayar junansu da suke yi da 'da so samu ne!' Wasu daga cikin jaruman barkwanci ma sun yi amfani da wannan waƙar a cikin irin guntayen bidiyon da su ke saki a tashoshin su na YouTube, kamar irin su Kamal Aboki  da sauran su. 6. 'Shalele Na' - ABDUL D. ONE Fitaccen matashin mawaƙi Abdul D. One, wanda tauraronsa ke haskawa a cikin matasan mawaƙa, a wannan karon ya ƙera waƙar soyayya mai suna 'Shalele Na', kuma babu muryar mace a cikin ta. Waƙa ce mai sanyaya zuciyar masoya, wanda ya sa masoya ke matuƙar son ta, musamman mata. Mawaƙin ya zazzaga kalaman soyayya da ya ke nuna cewa ya yi wa masoyiyar sa ne. Waƙar ta yi tasiri a wajen masoya. Duk macen da ta saurare ta, in har ta fahimci kalaman mawaƙin, to, za ta samu sanyin zuciya a kan soyayyar ta, domin waƙa ce mai ratsa zuciya. Umar MB fitaccen makaɗi ne wanda ya rikiɗe ya fara waƙa. A yau, ya na ɗaya daga cikin mawaƙan da ke tashe a ɓangaren kiɗa da waƙa. Waƙarsa ta 'Makullin Zuciya' ita ce mafi shahara a cikin waƙoƙin sa a wannan shekarar. Fitaccen jarumi Adam A. Zango da jaruma Zulaihat Abdullahi (ZPreety) su ne suka hau waƙar, inda Saifullahi Safzor ya bada umarni. Waƙar ta shiga ran mutane ne saboda irin aikin da aka yi wa bidiyonta, domin jaruman sun ba waƙar haƙƙin ta. Har wani irin sabon salon rawa aka yi wanda ya ke bin kalaman amshin waƙar. Umar da Khairat sun zuba kalaman soyayya masu daɗi ta yadda dole idan ka saurari waƙar sai ka sake sauraren ta. Khairat Abdullahi mawaƙiya ce wadda tauraron ta ke haskawa a fagen waƙa fiye da kowace zabiya a yau. Kusan dukkan waƙoƙin Umar M. Shariff tare da ita ya ke yin su, wato irin su 'Rariya' da 'Mariya'. A bana, Khairat ta maida hankali wajen shirya waƙoƙi nata na ƙashin kan ta, kuma ta yi su da dama. A wannan karon sai ta canza salo inda ta ɗauko wata tsohuwar waƙa ta wata mawaƙiya mai suna Atine Jibo wadda ta yi tashe kusan shekara 25 da su ka gabata, ta zamanantar da ita. Sunan waƙar 'Ɗan Alewa'. Da dama matasa 'yan ƙasa da shekara 25 ba su san waƙoƙin Atine Jibo ba. Khairat ta yi amfani da basira wajen zamanantar da waƙar, musamman yadda ta ɗauki salon waƙar babu canji, kamar waccan mawaƙiyar ce ta sake rera waƙar. Jama'a sun yi mamakin yadda zabiyar ta jero wasu daga cikin jihohin Arewa, kuma ta sako irin abincin da su ke ci. Da dama sun so waƙar ta Khairat domin ta tuno masu da waccan tsohuwar waƙar, waɗanda kuma ba su san waƙar ba sai su ji wani sabon abu ne Khairat ta zo da shi. Fitaccen mawaƙin siyasa Dauda Adamu Kahutu (Rarara) ya yi waƙar 'Dogara Ya Dawo' ne bayan tsohon Kakakin Majalisar Tarayya, Honarabul Yakubu Dogara, ya koma jam'iyyar APC. Mawaƙin ya saka gasar rawa, inda duk wanda ya shirya rawa da waƙar zai tura shafinsa na Instagram, sannan ya haɗa da shafin Ali Nuhu da Abubakar Bashir Maishadda, daga nan kuma har zuwa lokacin da aka saka za a gama gasar. Matasa maza da mata sun yi ta tura rawar da suka yi da waƙar. Da lokacin da aka sa ya yi, an zaɓi 20 daga cikin bidiyoyin waƙar, daga nan aka tantance har aka samu na 1, na 2 da na 3. Amma su kansu sauran - wato daga na 4 har zuwa na 20 - ba a bar su haka nan ba, domin mawaƙin ya ba su kyautar kuɗaɗe ta hannun Ali Nuhu, wanda shi ya tura wa dukkan waɗanda suka lashe gasar kuɗinsu ta banki. Wannan ya sa waƙar ta yi fice. Sulaiman A. Tijjani, wanda aka fi sani da suna Farfesa, tare da fitaccen mawaƙin siyasa Ibrahim Yala, sun yi wa Shugaban Ƙasa Muhammadu Buhari waƙa mai suna 'Wasiƙa Ga Shugaban Ƙasa' da salon tambayar shugaban me ya ke jira ne. Sun nuna irin soyayyar da 'yan Arewa suke nuna masa, amma kuma sun ji shiru. Mawaƙan sun zazzaga kalmomi masu ma'ana a waƙar, wanda duk wanda ya saurare ta zai gane abin da su ke nufi. 'Yan Arewa da dama sun yi na'am da wannan waƙa saboda irin halin ƙunci da ake ciki. Waƙar ta yi fice ne a lokacin da mutane ke kulle a gidajensu saboda dokar hana fita ta cutar korona. A wannan lokacin, musamman dattijai, sun fi sauraron waƙar domin ta ɗebe masu kewa. A ganinsu, dukkan abin da ya kamata a tunasar da shugaban ƙasa a kansa, an faɗa a wannan waƙar.	https://www.bbc.com/hausa/rahotanni-55508439
business	Rikicin Ukraine: Shin Afrika za ta iya cike giɓin gas ɗin da Rasha ke samar wa Turai?	"Ƙasashen Afrika na daga cikin waɗanda ke son ƙara adadin gas ɗin da suke fitarwa zuwa Tarayyar Turai, bayan da Tarayyar Turan ta ce za ta rage dogaron da take yi kan kayayyakin Rasha sakamakon yakin da ta kaddamar a Ukraine. Dakatarwar da Rasha ta yi na kai kaya Poland da Bulgaria kan ƙin daina biya da kuɗin roubles wato kuɗin Rasha. Rasha ta fi kowa yawan gas a duniya kuma ta fi kowa fitar da shi inda ita ce take fitar da kashi 40 cikin 100. Tarayyar Turai na son rage adadin gas din da ake shigar mata da shi da kashi biyu bisa uku zuwa ƙarshen shekara inda take sa ran zama mai samar da makamashinta na ƙashin kai zuwa 2030. Sai dai masanin harkokin tattalin arzikin makamashi Carole Nakhle ya bayyana cewa idan manyan masu fitar da gas na ƙasashen Afrika da suka haɗa da Algeria da Masar da Najeriya - inda adadin ya kai rabin abin da Rasha ke kai wa Turai. ""Labarin mai daɗi shi ne za a fi mayar da hankali ga ƙasashe waɗanda ke da tulin albarkatu domin maye gurbin gas ɗin Rasha da Afrika a yanayi mai kyau. Za mu ga ƙarin zuba jari,"" in ji shi. Aljeriya da alama a shirye take domin samun wannan garaɓasa daga wannan matakin na Tarayyar Turai. Ƙasar da ke arewacin Afrika ita ce ta fi kowace ƙasar yankin samar da iskar gas kuma tana samun tagomashi sakamakon irin yadda take da hanyar shiga da gas ɗin Turai. A watan da ya gabata, Firai minista Mario Draghi ya saka hannu kan sabon yarjejeniya ta samar da gas da Aljeriya domin ƙarin samun shigar da gas da kashi 40 cikin 100. Wannan ce yarjejeniya ta farko mafi girma domin neman wata sabuwar hanya ta samun gas bayan kutsen da Rasha ta yi wa Ukraine. Sai dai akwai damuwa matuƙa kan batun Aljeriya ta ƙara yawan gas ɗin da take samarwa sakamakon adadi mai yawa da ake amfani da shi a cikin gida da ƙarancin zuba jari a ɓangaren da kuma rashin tabbaci na siyasa, in ji Uwa Osadieye wanda shi ne babban mataimakin shugaban bincike a FBNQuest Merchant Bank. Ya bayyana cewa adadin gas ɗin da ake fitarwa daga Aljeriya zuwa Turai ya ragu matuƙa sakamakon rikicin da take yi da Morocco, wanda hakan ya yi sanadin kulle wani bututu mai muhimmanci zuwa Sifaniya. ""Wannan yarjejeniyar za ta bayar da dama domin samun tagomashi a fitar da gas ɗin ta bututu kuma da alama za a iya samun ƙarin gas ɗin zuwa cubic meter biliyan tara a duk shekara a 2023 da 2024. Sai dai babu masaniya kan yadda Aljeriya za ta yi sauri wurin ƙarin yawan gas din da take samarwa."" Ministocin Italiya sun yi takakkiya har zuwa Angola da Congo-Brazzaville inda suka amince kan sabbin yarjejeniyoyi kuma Italy na hararar ayyuka a Mozambique a yunƙurinta na kawo ƙarshen dogara kan Rasha zuwa tsakiyar 2023. Sai dai kamfanin da ke samar da gas na LNG wanda na Najeriya ne na ta samun buƙatu daga ƙasashen Turai na tura gas tun bayan soma rikicin Ukraine. A halin yanzu, Sifaniya da Portugal da Faransa na daga cikin manyan kasuwanni ga kayayyakin kamfanin LNG kuma kamfanin na hulɗa ne kawai da masu saya wurinsa, kamar yadda wani da ba ya so a bayyana sunansa ya shaida wa BBC. ""Akwai damar ƙara yawan gas ɗin da ake samarwa. A yau, kamfanin LNG na Najeriya na samar da kashi 72 ne kacal na abin da zai iya samarwa, wanda hakan na nufin akwai sauran kashi 28 cikin 100 rara wanda za a iya samarwa wanda a halin yanzu wannan ne babban ƙalubale a halin yanzu,"" in ji shi. Ya bayyana irin matsalolin da ke kawo wa kamfanin cikas wurin ƙarin adadin gas din da ake samarwa, ciki har da raguwar albarkatu daga rijiyoyin mai da kuma raguwar samar da kudi a ɓangaren samar da mai. ""Akwai abubuwan da za a iya kawo gyaransu a ƙanƙanin lokaci - tsakanin wata shida zuwa 18."" Kamar yadda Andy Odeh ya bayyana, Shugaban harkokin waje da ci gaba mai ɗorewa na kamfanin LNG ya bayyana cewa ana ci gaba da tattaunawa a halin yanzu da masu samar da iskar gas domin kawo ƙarshen waɗannan matsaloli kuma yana sa ran za a samu ƙaruwa a adadin da LNG ke samarwa ""daga ƙarshen shekarar nan zuwa sama,"" in ji shi. Wani sabon aikin gas na LNG Nigeria mai suna Train 7 zai haɓaka samar da gas da kashi 35 cikin 100 daga tan miliyan 22 da ake samarwa a duk shekara daga 2025. Sai dai yarjejeniyoyi da masu saya akasari waɗanda ke a Turai tuni aka fara su. LNG na Najeriya na gudanar da bincike kan wani sabon aiki mai suna Train 8 domin haɓaka samar da iskar gas. Ƙasar da ke yammacin Afrika na taka muhimmiyar rawa a aikin bututu na Afrika mai tsawon kilomita 4,400 da zai tashi daga Najeriya ya ratsa zuwa Nijar da Aljeriya. Bututun zai haɗe da wanda ke da akwai a Aljeriya wanda ke da alaƙa da ƙasashen Afrika zuwa Turai. An soma tattaunawa kan wannan aikin tun a shekarun 1970 sai dai barazana ta tsaro da kuma barazanar muhalli da ƙarancin samar da kuɗi su ne suka kawo cikas. A wata tattaunawa da aka yi a watan Fabrairu, jami'an yankuna sun yi alƙwarin za a ci gaba da aikin."	https://www.bbc.com/hausa/labarai-61468892
technology	Matashin da ke zane-zane da fasahar 3D	Danna hoton da ke sama domin kallon bidiyon: Abdulmumin Idris, wani matashi ne mai shekara 30, da ke zane-zane masu magana ta tsarin fasahar 3D, inda hotunan ke motsi. Matashin yakan rubuta wasannin kwaikwayo da zummar fadakar da yara masu tasowa - dangane da tarbiyya da tarihi da kuma yada al'adun Hausawa. Daya daga cikin manyan labaran da Abdulmumin ya zana ta wannan fasaha ta 3D shi ne fitaccen labarin Magana Jari ce.	https://www.bbc.com/hausa/media-61149807
politics	Buhari: 'Buhari ba zai sauya tsarin mulki don neman tazarce ba'	"Fadar shugaban Najeriya ta musanta rahotannin da ta ce ake yada wa a shafin intanet na neman Shugaba Muhammadu Buhari ya yi tazarce. Hakan na kunshe ne a wani sako da kakakin shugaban kasar, Malam Garba Shehu ya wallafa a shafinsa na Twitter, inda ya bayyana cewa shugaban mai kaunar mulkin demokradiyya ne, don haka ba zai taba  yunkurin tsawaita mulkinsa ba. Ya kara da cewa shugaban zai sauka daga mukaminsa bayan kammala wa'adinsa na biyu a shekarar 2023, kuma za a yi sabon zabe ba tare da ya sake tsayawa takara ba. Malam Garba ya ce ""abu ne mai muhimmanci a gane cewa a baya an yi yunkurin sauya kundin tsarin mulki, domin shugaban wancan lokaci ya yi wa'adi na uku. Hakan ba daidai ba ne kuma ya saba wa kundin tsarin mulki, kuma gara da aka dakile yunkurin."" ""Babu wani yanayin da zai sa shugaba Buhari ya nemi gyara kundin tsarin mulki don sauya wa'adi biyun da yake da na zama shugaban kasa,"" in ji kakakin. Fadar shugaban kasar ta kuma nisanta shugaban da yunkurin da ta ce wasu na yi na fitowa kan titunan kasar don kira ga shugaba Buhari ya nemi wa'adi na uku."	https://www.bbc.com/hausa/labarai-49907176
religion	Matan da ke alfahari wajen iya ƙira'ar Ƙur'ani	Ku latsa hoton da ke sama don kallon bidIyon: A ko ina a faɗin duniya kowane yanki da yadda suke daukar batun karatun Ƙur'anin mata a bayyane. Wasu suna ganin bai kamata mace ta dinga bayyana karatunta a fili ba sai a wajen da mata zalla suke, saboda gudun kar muryarta ta jawo hankalin wadanda ba muharramanta ba. Amma a wasu yankunan da dama, ana bai wa mata ƙwarin gwiwa kan su dinga ƙoƙarin ƙwarewa a wannan fanni na iya karatu da rera shi. Nusaiba tana karanta Ƙur’ani a bainar jama’a tun tana ƙarama. Yanzu tana koyar da wadanda suke so su koya irin ƙira’arta.	https://www.bbc.com/hausa/media-54417432
technology	Amurka ta ƙwace shafukan intanet masu alaƙa da gwamnatin Iran	"Gwamnatin Amurka ta  ƙwace gomman shafukan labarai na intanet wadanda take tuhuma da yaɗa labaran ƙarya. Yawancin shafukan sun bace daga inda aka san su ranar Talata, inda aka wallafa wani sako da ke bayyana wa masu karatu cewa Amurka ""ta ƙwace su"" - kuma akwai tambarin 'yan sandan FBI da na ma'aikatar ciniki. Cikin shafukan da aka kwace akwai na tashar talabijin ta Press TV da al-Masirah TV wanda 'yan Houthin Yemen ke gudanarwa. Wannan matakin na zuwa ne yayin da dangantaka tsakanin Amurka da Iran ke kara tsami kan batun sake sabunta yarjejeniyar nukiliyar Iran. Ma'aikatar Shari'a ta Amurka ta ce ta kwace shafukan intanet 33 da kungiyar ma'aikatar Rediyo da Talabijin na Jamhuriyar Musulunci ta Iran ke gudanar da su, akwai kuma wasu uku da Hezbollah ke iko da su inji kamfanin dillancin labarai na Reuters. Masu ziyartar shafukan sun kasa samunsu ranar Talata, inda wani sako daa ka wallafa a shafin al-Alam ke cewa: ""Gwamnatin Amurka ta kwace wannan shafi na intanet na alalamtv.net... karkashin wani mataki da Ofishin Kwadago da Tsaro da Ofishin Cikikayya da Kasashen Waje da kuma Hukumar FBI su ka dauka."" Irin wadannan sakonnin aka wallafa a shafukan Press TV, wadda tasha ce da ke wallafa labarai da harshen Turanci wadda kuma gwamnatin Iran ke mara wa baya. Akwai kuma Al Alam TV wadda takwarar Press TV ce sai dai da Larabci ta ke wallafa na ta labaran. Sai kuma Lualua TV da ke watsa shirye-shiryensa daga Birtaniya a harshen Larabci amma mallakin gwamnati bahrain ne. Iran na mara wa 'yan Houthin Yemen baya, kuma dodewar ta shafi wani shafin intanet na tashar talabijin din mai suna almasirah.net. Amma yawancin kafofin yada labaran sun sake bayyana a intanet jim kadan bayan rufe sun da aka yi ta hanyar amfani da wasu sabbin adireshin intanet. A watan Oktoba, Amurka ta kwace wasu shafuka 92 da ta ce Iran na amfani da su wajen yada labaran karya. Gwamnatin Iran ba ta ce uffan ba a hukumance kan wannan matakin na Amurka, amma kafofin yada labarai a cikin kasar sun tuhumi Amurkar da kokarin rufe bakin Iran. ""Shin wannan ba wata lama ba ce na tsarin 'yancin fadin albarkacin baki samfurin Amurka, wanda idan Washington DC ba ta ji dadin abin da ka ke cewa ba, sai kawai a kwace shafinka na intanet?"", inji wani sako na Twitter da Marzieh Hashemi, wani mai gabatar da shirye-shirye a tashar Press TV ya wallafa."	https://www.bbc.com/hausa/labarai-57576678
sports	Mutum 174 sun mutu a filin tamaula a turmutsitsi a Indonesia	Aƙalla mutum 174 ne suka rasu sakamakon wani turmutsutsu da ya faru a yayin da ake buga wasan ƙwallon ƙafa. Rahotanni sun ce aƙalla mutum 180 ne suka samu raunuka a yayin turmutsutsun. Rahotanni sun ce mummunan lamarin ya faru ne bayan ƙungiyar Arema FC ta yi rashin nasara a wasan da aka buga a filin wasan da ya cika maƙil da mutane a Malang a ranar Asabar da dare. Turmutsutsun ya faru ne bayan da ƴan sanda suka harba hayaƙi mai sa hawaye ga ƴan kallon da suka kutsa cikin filin wasan. Sakamakon hankalin jama'a da ya tashi bayan harba hayaƙi ma isa hawayen, sai mutane kowa ya nufi hanyar fita filin wasan inda a wannan dalili ne jama'a da dama suka suƙe, wasu kuma aka tattake su. Tun da farko dai rahotanni sun ce mutum 130 ne suka rasu, amma daga baya hukumomi a ƙasar sun sanar da cewa adadin ya ƙaru zuwa 174 inda kuma akwai mutum 11 da suka ji mummunan rauni. Tuni dai Shugaba Joko Widodo na ƙasar ya bayar da umarni kan cewa a dakatar da duk wasu manyan wasanni na gasar ƙwallon ƙafa ta Indonesia har sai an gudanar da bincike.	https://www.bbc.com/hausa/articles/ckkdkdnw9rlo
politics	Tsohon Shugaban Tarayyar Soviet Mikhail Gorbachev ya rasu	Shugaban Tarayyar Soviet na karshe Mikhail Gorbachev, ya mutu yana da shekara 91. Mista Gorbachev, wanda ya karbi ragamar mulki a 1985, ya yi fice wajen bude kofofin tsohuwar Tarrayar Soviet da kuma kusancinsa da kasashen Yamma, amma ya kasa hana kasarsa rugujewa a 1991. ‘Yan kasar Rasha da dama sun dora alhakin rugujewar Tarrayar Soviet a kan  manufofinsa na kawo sauyi. Jami'an asibitin da ya mutu sun ce  ya yi fama da doguwar rashin lafiya. Shugaban kasar Rasha, Vladimir Putin, ya bayyana alhininsa game da mutuwar Mista Gorbachev, kamar yadda mai magana da yawunsa Dmitry Peskov ya shaida wa kamfanin dillancin labaran Rasha Interfax a cewar Reuters. Mista Gorbachev ya zama babban sakataren jam’iyyar gurguzu ta tsohuwar Tarayyar Soviet da kuma shugaban kasa yana da shekara 54. A wancan lokaci shi ne mamba mafi karancin shekaru a majalisar da ke mulki da aka fi sani da Politburo, kuma ana kallonsa a matsayin matashi mai kwarjini, bayan shekarun da aka shafe ana samun shugabannin da suka tsufa. Manufarsa ta bai wa al'ummar kasar damar bayyana ra’ayoyinsu ciki har da sukar gwamnati wanda wani abu ne mai wuya a baya. Sai dai ta sa yankuna da dama sun fara neman ‘yancin kai, wanda a karshe ya kai ga rugujewarta. A matakin kasa da kasa ya cimma yarjejeniyar takaita amfani da makamai tsakanin kasarsa da Amurka, kuma ya ki shiga tsakani a lokacin da kasashen gabashin Turai suka yi wa shugabanninsu masu ra’ayin gurguzu bore. Kasashen yammacin duniya na  kallonsa a matsayin wanda ya jagoranci yadda za a kawo karshen yakin cacar-baka. An ba shi lambar yabo ta zaman lafiya ta Nobel a shekara ta 1990, saboda rawar da ya taka wajen kawo sauye-sauye a dangantakar da ke tsakanin kasashen Gabashi da na Yamma. Sai dai  a sabuwar Rashar da ta bayyana bayan 1991, ya nesanta kansa daga harkar siyasa inda ya mayar da hankali a kan ilimi da ayyukan jinkai. Ya yi yunkurin komawa fagen siyasa a 1996, amma kashi 0.5 na kur'iun da aka kada ne ya samu a zaben shugaban kasa. A shekarun baya-bayan  nan ya rika fama da rashin lafiya kuma an rika jinyarsa a asibiti. Kamfanin dillancin labarai na Tass ya ce za a binne shi a makabartar Novodevichy da ke birnin Moscow, inda a nan ne ake binne fitattun ‘yan kasar, kusa da matarsa Raisa wadda ta mutu a 1999.	https://www.bbc.com/hausa/articles/cg31vwy4l1vo
religion	Hotunan yadda wasu shugabannin duniya suka yi bikin Babbar Sallah	Ga wasu hotuna na yadda wasu shugabannin duniya suka yi bikin Babbar Salla a ƙasashensu.	https://www.bbc.com/hausa/labarai-57909199
sports	Kasuwar yan kwallo: Makomar Richarlison, Gordon, Bellingham, Salah, Martinez da kuma Dembele	Tottenham da abokiyar hamyyarta Chelsea da dukansu ke zaune a birnin London na gagayya da juna domin daukar dan wasan gaban Everton Richarlison, mai shekaru 25. (Sky Sports) Sai dai Everton ta sanar cewa ba ta shirya sayar da dan wasan tsakiyarta Gordon ba ga kowace kungiya. (Liverpool Echo) Spurs na kuma kan gaba wurin kokarin sayen dan wasan bayan Barcelona Clement Lenglet, duk da Roma ma na son kulla ciniki kanshi. (London Evening Standard) Ita kuwa Real Madrid ta ce babu dan wasan da take son kawowa kaka mai zuwa kamar matashin dan wasan Ingila Jude Bellingham da ke wasa a Borrussia Dortmund. (AS, via Mail) Chelsea na son yi wa 'yan wasan Manchester City Raheem Sterling da Nathan Ake cinikin goro don kara wa gaba da bayansu karfi. (Telegraph - subscription required) Ana sa ran dan wasan gaban Liverpool Mohamed Salah ya bar kungiyar idan kwantiraginsa ta kare a karshen kakar da ke tafe. (Mirror) Arsenal kuwa ta mika tayin fam miliyan 35 ga Ajax, don sayen dan wasan bayanta Lisandro Martinez, duk da Manchester United ma ta nuna sha'awar daukarsa. (Mirror) Anan kuma United din na fatan kammala cinikin daukar dan wasan tsakiyar Barcelona Frenkie de Jong, da kuma na Denmark Christian Eriksen, kafin su kuma mai da hankali wurin dauko dan wasan gaban Ajax, Antony. (Times - subscription required) To amma jaridar (Mirror) ta ce babu tabbas ko United na iya daukar Antony a yanzu, bayan da Ajax ta nemi fam miliyan 70 kansa. Ita kuwa Newcastle na dab da kammala cinikin mai tsaron bayan Lille Sven Botman kan fam miliyan 32, don mayar da hankali kan buda cinikin dan wasan gaban Reims Hugo Ekitike duk dai a Faransa. (Mail) Ana hasashen PSG za ta nada Christophe Galtier a matsayin sabon koci don maye gurbin Mauricio Pochettino, wanda ake sa ran ya bar kungiyar duk da lashe kofin gasar League 1. (ESPN) Barcelona ta shirya kyale Ousmane Dembele ya bar kungiyar, idan kwantiraginsa ta kare a ranar 30 ga watan Yuni. Tuni Bayern Munich da Chelsea da kuma PSG suka nuna sha'awar kulla yarjejeniya da shi.(Marca)	https://www.bbc.com/hausa/labarai-61961075
technology	An kama mutum 17 da laifin yaɗa bidiyon zolaya da tsorata mutane a Instagram a Iran	"Yan sanda a Iran sun kama mutum 17 a kan jerin bidiyon da suka wallafa a shafin Instagram suna zolaya da bai wa mutane tsoro a kan titi. Masu zolayar sun ɗauki bidiyon kansu ne suna nuna kisan ƙarya tare da jefa kek kan mutanen da ke tafiya a matattakala mai sarrafa kanta, ta yadda ana iya ganin yadda suka razana mutanen da ke wajen. Yan sanda sun ce masu zolayar na yin hakan ne don samun ƙaruwar mabiya a shafukansu. Mahukunta a Iran sun ƙara a ido matuƙa kan intanet kuma kamen ya zo ne daidai lokacin da ƴan sanda ke ƙara faɗaɗa yunƙurinsu na daƙile amfani da kafofin sada zumunta. A wani bidiyo da aka ɗauka a ɓoye, ya nuna wani mutum yana yi wa matsar sa faɗa saboda ta aika wa wani saƙon tes mai alamar soyayya, sannan ya nuna alamar fille mata kai, lamarin da ya tsorata wani ɗan tasi da ke gefe yana kallo. A wani bidiyon daban an ga wani da abin ya faru ga wani mutum da ke tafiya  akan matattakala mai sarrafa kanta da aka jefa da kek a fuska, kafin daga bisani ya fahimci abin da ke faruwa ya bi masu zolayar a guje yana jifansu. Shugaban yan sandan Tehran ya zargi masu amfani da Instagram da ƙoƙarin tayar da hankulan mutane da kuma barazana ga zaman lafiya da tsaron al'umma. Ya kuma ce an ɗauki bidiyon ba tare da izinin da ya dace ba. Ɗaya daga cikin masu zolayar da aka kama ya shaida wa masu labarai a Iran cewa ya nemi izinin wadanda ya yi wa abun kafin yaɗa bidiyon, ya kuma ƙara da cewa ya biya su dala 20 a matsayin diyya na duk wata wahala da suka sha. ""Ina son kawai in sa mutane raha ne in kuma bunƙasa shafina na Instagram da mabiya"", ya yi bayani. BBC ta gano cewa wani da shi ma aka kama shi ya amsa laifinsa a wata zantawa da aka yi da shi daga gidan yari. ""Da na sani na nemi izini"", ya ba da haƙuri. Yan sanda sun soki masu amfani da shafukan sada zumunta kan abun da ba su sani ba. ""Duk masu zolayar 17 da aka kama sun yi karatun gaba da sakandare kuma ma'aikatan kamfanoni masu daraja ne."" Har yanzu babu tabbacin ko an tuhumi waɗanda ake zargin a hukumance, hakan yana nuna za su iya tsira zaman gidan yari. Kamen ya zo ne daidai lokacin da mahunkunta a Iran ke ƙara faɗaɗa yunƙurinsu na daƙile amfani da kafofin sada zumunta. A ranar Alhamis ƴan sanda a Tehran sun sanar da ƙara kama mutum 94 a bisa zargin ɓarna da nuna zalunci a shafukan sada zumunta. A wani lamarin ƴan sanda sun ce sun kama mutum 16 da yaɗa wasu sabbin ɗabi'u marasa kan gado a shafukan sada zumunta, sun kuma ƙara da cewa an rufe shafukan nasu."	https://www.bbc.com/hausa/labarai-60158653
politics	'Babachir Lawan ba shi da hujjar sukar zaben Kashim Shettima a matsayin mataimakin Tinubu takarar Tinubu'	"Wasu na hannun daman ɗan takarar shugaban ƙasa na jam`iyyar APC a Najeriya sun ce tsohon Sakataren Gwamnatin Tarayya, Babachir Lawal, ba shi da hujjar sukar matakin ɗaukar Sanata Kashim Shettima a matsayin mataimakin Bola Ahmed Tinubu da aka yi. Mista Babachir ya soki Bola Tinubu kan ɗaukar Kashim Shettima, yana cewa matakin na iya janyo wa jam’iyyar ta APC faɗuwa zaɓen 2023. Sai dai wasu makusantan Tinubu sun ce Babachir Lawal na cikin kwamitin da ya zaɓo mutanen da aka gabatar wa tsohon gwamnan Jihar Legas din, inda ya ɗauki ɗaya a matsayin mataimakinsa, bayan sun yi la'akari da fa'idar da ke tattare da kowannensu. Sanata Abu Ibrahim na cikin kwamitin, ya kuma shaida wa BBC cewa suna zaune tare da Babachir Lawan aka yanke shawarar a kan cewa ya kamata akai mukamin mataimakin shugaban kasar na Tinubu zuwa yankin arewa maso gabas. Ya ce a tattaunawar da aka yi sai da aka tabo batun addini, to amma daga karshe aka ce a samo wanda zai sa a ci zabe kawai. ""Ba wai na ce Babachir ya yi ba daidai ba ne don ya yi magana, kawai dai ya kamata ya yarda da cewa ya san abin da ya faru,"" in ji Sanata Ibrahim. Sanata Abu Ibrahim ya ce ya kamata ya kasance a cikin masu kashe wuta ba masu hura ta ba. ""Babachir zai iya kashe wutar da aka hura, ma’ana zai iya sanya baki komai ya lafa, saboda yana daga cikin manya a bangaren mabiya addinin Kirista, don haka idan har zai zauna ya yi musu bayanin komai dalla-dalla, to za su fahimta,""  a cewarsa. Sanata Abu Ibrahim ya kara da cewa “Batun cewa ai za mu fadi zabe wanda Babachir Lawan yake muku, mu kam ba za mu fadi zabe ba saboda mutane da dama suna son Tinubu ganin cewa shi ya taimaka wa Shugaba Buhari ya ci zabe."" Tsohon Sakataren Gwamnatin Tarayyar Najeriyar, Babachir Lawal, ya ce zabin da dan takarar shugaban kasa na jam'iyyar APC Bola Ahgmed Tinubu ya yi na Musulmi a matsayin mataimakinsa gagarumin kuskure ne. Ya bayyana hakan ne a wata sanarwa da ya fitar, inda yake ganin illar hakan kasancewar Tinubun shi ma Musulmi ne."	https://www.bbc.com/hausa/articles/cn35dz8n0m3o
health	Illolin amfani da earpiece ga kunnen dan adam	"Hukumar lafiya ta Duniya ta ce matasa sama da biliyan ɗaya ne a duniya ke cikin barazanar gamuwa da matsalar ji sosai saboda yawan jin sauti ko hayaniya ba tare da kiyayewa ba. Dakta Usman Iro Dan Sani, wani ƙwararren likitan kunne a babban Asibitin kunne, hanci da kuma maƙogwaro wato ENT na Kaduna, ya shaida wa BBC cewa yawan kara ko jin kide-kide musamman ga matasan da ke sanya abin jin sauti wato earpiece a kunnesu na da matukar illa ga kunnen. Ya ce ""Yawan kara da kide-kide ko hayaniya a hankali suke cutar da kunne ba tare da mutum ya sani ba"". Likitan ya ce sanya earpiece a kunne tamkar sanya babbar lasifika ne a cikin kunne, musamman ma idan ana kure karar da kuma dadewa da shi a kunne kamar yadda matasa ke yi, to lallai da sannu a hankali za su ji suna fuskantar matsalar ji. Dakta Usman Iro ya ce ""Abu mai amfani a nan shi ne barin amfani da earpiece din ko kuma a rinka rage karar idan an saya a kunne"". Likitan ya kara da cewa ga wadanda ke aiki ko sana'a a wuraren da akwai kara ko hayaniya, to su rika daukar hutu su je su zauna a wajen da babu kara. Ya ce kamar yadda jiki ya ke son hutu, to shi ma haka kunne ke son hutu don ya ci gaba da ayyukansa. A cikin wata tattaunawa da BBC ta yi da shi, ya ce kunne abu ne mai matukar muhimmanci sosai, saboda 'Ji' shi ne rayuwa Dakta Usman Iro ya ce,""Kunne abu ne mai matukar muhimmanci domin ji shi ne rayuwa, ba za a taba hada rayuwar wanda ke ji da wanda baya ji ba"". Likitan ya ce, daga ji ne ake koyan ilimi, ake sanin abubuwan da ke faruwa na yau da kullum sannan da ji ne ake sauran mu'amala. Dakta Usman, ya ce akwai hanyoyin da mutum zai bi ya gane kunnuwansa lafiya lau suke, kamar idan ana yi wa mutum magana da karfi sannan ya fahimci abin da ake cewa ko in ciwo a kunnen ko jin wasu kara ba na yau da kullum ba, ko kuma kaikayi ko fitar ruwa da dai sauransu, to wadannan alamomi ne na cewa akwai matsala a kunnen mutum Kwararran likitan kunnen, ya ce, ""Mutane su daina kwakular kunne ko zama a wajen da yake akwai kara mai yawa da hayaniya, mutane su kiyaye da duk wadannan don lafiyar kunnuwansu"". Ya ce, ga masu dattin kunne, ko mutum bai taba su ba, ma'ana ya goge su ba, da kansu za su fito wajen kunnen wanda har za a iya gogewa. Amma idan har dattin kunnen ya taru da yawa har ya fara sa mutum ba ya ji sosai, to mafi kyawu shi ne ya je asibiti, in ji likitan kunnen. Wadannan bayanai dai na zuwa ne a daidai lokacin da ake bikin zagayowar ranar ji ta duniya wadda Hukumar Lafiya ta Duniya, WHO ta kirkira. Ana gudanar da bikin ne a duk ranar 3 ga watan Maris na kowace. An kirkiri ranar ce da nufin wayar da kan jama'a musamman matasa a kan muhimmancin ji da kuma yadda za a kare kunne daga fuskantar duk wata matsala ta ji. Hukumar Lafiyar ta kiyasta cewa akwai mutum fiye da biliyan daya da miliyan dari biyar da ke fama da matsalar ji a duniya, kusan kaso 20 cikin 100 na al'ummar duniya ke nan. Taken ranar ta na bana shi ne 'Idan mutum na son ya tsufa da kunnensa, to ya kiyaye abubuwan da yake ji."	https://www.bbc.com/hausa/labarai-60597683
sports	Paris St Germain ta dauki Hugo Ekitike daga Reims	Paris St-Germain ta dauki aron dan kwallon Reims, mai cin kwallaye, Hugo Ekitike kan yarjejeniyar za ta iya sayenshi, idan ya taka rawar gani. Kamar yadda L'Equipe ta wallafa, PSG ta aminci za ta sayi dan wasan, mai shekara 20 kan fam miliyan 30.6, sai dai wata takaddama tsakanin Ekitike da Reims ta kawo tsaikon kammala cinikin da ya koma zai buga wasannin aro. Ekitike ya ci kwallo 11 a kakar da ya fara buga wa Reims tamaula a karon farko. Newcastle United ta yi zawarcin dan wasan tawagar Faransa ta 'yan kasa da shekara 20, amma ta kasa cimma yarjejeniya. Ekitike, shi ne na uku da PSG ta dauka a bana, bayan Vitinha daga Porto da Nuno Mendes daga Sporting Lisbon, dukkansu kan fam miliyan 34. PSG ce ta lashe Ligue 1 a kakar da ta wuce, sai dai kuma kungiyar ta sallami kociyanta, Mauricio Pochettino ta kuma maye gurbinsa da Christoper Galtier. Kungiyar ta Faransa ta kori kociyan dan kasar Argentina, bayan da ya kasa kai PSG matakin sama da zagayen kungiyoyi 16 a gasar Champions League. Wasan farko da Galtier zai ja ragama a bana shi ne Trophee des Champions da wadda ta ci French Cup, Nantes ranar 31 ga watan Yuli. Za kuma ta fara wasan farko a kakar babbar gasar tamaula ta Faransa da Clermont ranar 6 ga watan Agusta.	https://www.bbc.com/hausa/articles/cgr25eqjz0vo
religion	Matsalar tsaro a Najeriya: Sarkin Musulmi ya bukaci a fara alkunutu kan kashe-kashe a Arewa	"Mai Alfarma Sarkin Musulmi a Najeriya Muhammad Sa'ad Abubakar III ya buƙaci al'ummar Musulmi su fara gudanar da addu'o'i na alƙunutu game da kashe-kashen da yankin arewacin ƙasar ke fama da shi na 'yan bindiga. Kazalika sarkin ya nemi dukkan masallatai da majalisun tattaunawa a faɗin Najeriya da su dage da addu'o'i ""a irin wannan lokaci na bala'o'i don neman tausayin Allah"". Wata sanarwa daga ƙungiyar Jama'atu Nasril Islam (JNI) wadda sarkin Musulmi ke jagoranta ta ce an yi kiran ne saboda ya zama dole. ""Wannan kiran ya zama dole idan aka duba yadda ake ci gaba da kashe rayuka da wulaƙanta su gabagaɗi kamar yadda muka gani a Sokoto da Gidan Bawa da Beni-sheikh da Kaga (Jihar Borno),"" a cewar sanarwar da sakataren JNI Dr. Khalid Abubakar Aliyu ya sanya wa hannu. Tun daga farkon makon da ya gabata; 'yan fashin daji sun ƙona mutum 23 da ransu a cikin motar fasinja a Jihar Sokoto sannan suka sake kashe uku tare da sace wasu da dama; 'yan bindiga sun kashe mutum aƙalla 15 a masallaci a Jihar Neja; an kashe kwamashina a Jihar Katsina a cikin gidansa. Sanarwar ta ce sarkin Musulmi ya shawarci dukkan majalisun ilimi da na tattaunawa da makarantun allo da kuma dukkan shugabannin ƙungiyoyin Musulmai a Najeriya su duƙufa wajen gudanar da addu'o'in. Ta ƙara da cewa an buƙaci mutane su dinga yin addu'o'in ne ta hanyar abin da sanarwar ta kira ""Qunootun-Nawazil, wadda ake yi a lokutan bala'i"". ""Saboda haka ana kiran Musulmi su duƙufa wajen yin alƙunutu a raka'ar ƙarshe ta dukkan sallolin farilla da na nafila don neman taimakon Allah."" Sauran abubuwan da sarkin ya buƙaci a yi sun haɗa da: Haka nan sanarwar ta alaƙanta taɓarɓarewar lamura da ayyukan 'yan Najeriya, tana mai cewa ""cin hanci da kuma dabar siyasa da sun zama abin tinƙaho"" sannan ta yi kira ga gwamnatoci ""su miƙe tsaye wajen aiwatar da shugabanci na gari saboda akwai ranar sakamako"". Wani rahoto game da matsalar tsaro a Najeriya ya ce an kashe sama da mutum 400 a watan Nuwamba kaɗai sannan satar jama'a ta ƙaru yawanci a arewacin kasar. Rahoton ya kuma ce an yi kisan ne a jihohi 28 na Najeriyar a ƙananan hukumomi 115 a cikin watan Nuwamba kaɗai. Kamfanin Beacon Consulting duk wata yakan fitar da rahoto kan binciken da ya yi game da matsalar tsaro a Najeriyar tare da bayar da shawarwari ga mahukunta. A cewar rahoton, satar mutane a Najeriya ta ƙaru da kusan kashi 38 cikin dari a Nuwamba idan aka kwatanta da alƙalumman rahoton na watan Oktoba. Alƙalumman sun nuna mutum 363 aka sace a sassan Najeriya a watan Nuwamba. Rahoton ya kuma ce an samu raguwar yawan mutanen da aka kashe da kimanin kashi 41 a ƙasar idan aka kwatanta da rahoton watan Oktoba da kamfanin ya ce an kashe mutum 636. Rahoton watan Oktoba ya nuna wata huɗu a jere ana kashe sama da mutum 600 a Najeriya tun daga Yuni, watan da aka fi kashe mutane a Najeriya a 2021 mutum 1,031 suka mutu."	https://www.bbc.com/hausa/labarai-59628716
entertainment	Yarima Philip mijin Sarauniyar Ingila ya mutu	"Fadar Masarautar Birtaniya ta Buckingham ta sanar da mutuwar Yarima Philip mijin Sarauniyar Ingila a yau Juma'a. Yarima Philip ya mutu ne yana da shekara 99 a duniya. A wata sanarwa da Fadar Buckingham ta fitar ta ce: ""Cikin tsananin jimami Mai martaba Sarauniyar Ingila ta sanar da mutuwar mijinta abin ƙaunarta, Mai girma Yarima Philip, Duke na Edinburgh. ""Mai martaba ya mutu a wannan safiyar a Fadar Windsor."" A watan Maris, aka sallami Duke na Edinburgh daga asibiti bayan da ya shafe wata ɗaya yana jinya. An yi masa wani ƙaramin aiki ne kan abin da ya shafi zuciya a wani asibitin da ke Landan - St Bartholomew. Yariman ya auri Gimbiya Izabel ne a shekarar 1947, shekara biyar kafin ta zama Sarauniya, kuma su ne masu mulkin da suka fi daɗewa a kan karaga a tarihin Masarautar Ingila. Yarima Philip ya mutu ya bar ƴaƴa huɗu da jikoki takwas da kuma ƴaƴan jikoki 10 da suka samu tare da Sauraniyar Ingilan. An haifi babban ɗansu, Yariman Wales wato Yarima Charles, a shekarar 1948, sai ƙanwarsa Gimbiya Anne a shekarar 1950, sai Duke na York Yarima Andrew a shekarar 1960 sai Yarima Edward a shekarar 1964. An haifi Yarima Philip a Tsibirin Corfu na Girka a ranar 10 ga watan Yunin 1921. Mahaifinsa shi ne Yarima Andrew na Girka da Denmark, ƙaramin ɗan Sarki George na I. Mahaifiyarsa Gimbiya Alice ƴa ce ga ord Louis Mountbatten kuma tattaɓa-kunnin Gimbiya Victoria."	https://www.bbc.com/hausa/labarai-56690568
technology	L﻿okuta bakwai da Elon Musk ya janyo ce-ce-ku-ce a shafin Twitter	"Yunkurin Elon Musk na sayen shafin Tuwita ya janyo zazzafar muhawara kan makomar shafin - gwamnatin Amurka ma ta nuna damuwa kan tasirin da kafofin sada zumunta ke da shi. Sai dai bukatar Musk ta sayen Tuwita kan $44bn ya ci gaba da jan hankali musamman kan tarihin irin wallafe-wallafe da hamshakin mai kudin yake yi. Tun bayan soma amfani da shafin a 2009, Musk ya rika jefa kansa cikin matsala, inda so tari yake fuskantar tuhuma sakamakon hakan. Mun duba wasu daga cikin wallafe-wallafe da Musk ya yi wadanda kuma suka janyo ce-ce-ku-ce a shafin na Tuwita. A 2019, Elon Musk ya fuskanci tuhuma kan zargin bata suna bayan da ya kira wani kwararre wajen fito da mutane daga kogo dan Birtaniya, Vernon Unsworth da wani suna mara kyau a shafin Tuwita – tuni aka goge rubutun. Unsworth ya zama sananne a fadin duniya shekara guda bayan jagorantar kokarin ceto matasa 12 lokacin da suka makale a wani kogo na karkashin kasa a Thailand. Musk ya yi kokarin taimaka wa aikin da kuma son ba da gudunmawar ƙwararrun jami’ai na ruwa. Maimakon haka, ya shiga cacar baki da Unsworth a kafar sada zumunta bayan da ya yi watsi da bukatar, inda ya kira hakan da cewa Musk yana son janyo hankalin duniya ne kawai. Bayan kalaman da Elon Musk ya yi, Unsworth ya yi karar sa saboda zargin bata masa suna, inda ya nemi Musk din ya biya shi dala miliyan 190, sai dai, wata kotu a Los Angelese, ta yi watsi da karar. A lokacin, lauyan Mista Unsworth, Lin Wood, ya ce ""hukuncin ya nuna cewa za ka iya yin kowane irin zargi da kake so, ko da hakan ba gaskiya ba ne, ba abin da za a yi wa mutum kan haka."" Lokacin da aka ayyana cutar korona a matsayin annoba a 2020, Elon Musk bai yi taka-tsantsan ba wajen yin suka ga matakai da aka sanya na kare kai daga cutar kamar dokar kulle – inda ya kira dokokin a matsayin shirme. A wani daga cikin rubutu da ya yi wanda kuma aka fi sani a shafin na Tuwita, wadda ya wallafa a ranar 30 ga watan Yuni a shekarar, ya soki matakan da aka dauka na tantance wanda cutar ta kashe. Duk da cewa an yi wa Mista Musk rigakafin korona, ya fito fili ya nuna adawa da  rigakafin da kuma nuna bacin ransa kan kwatanta firaiministan Canada, Justin Trudeau da Adolph Hitler da kungiyoyin Yahudawa suka yi lokacin da suka yi zanga-zangar adawa da yunkurin tilasta yin rigakafin korona. Elon Musk ya kasance daya daga cikin manya masu fada a ji a fadin duniya da suka yi ta mayar da martani kan mamayar Ukraine da Rasha ta yi. A ranar 14 ga watan Maris, Musk ya je shafin Tuwita, inda ya kalubalanci Shugaba Vladimir Putin na Rasha. ""Ina kalubalantar Putin a kan mamayar Ukraine. Ya jefa kasar cikin barazana.’’ Daga baya ya aika sako ga shafin Tuwita na Shugaba Putin, inda ya kara nanata cewa Putin ya fito ya yi bayani kan mamayar. Sai dai Putin din bai mayar da martani ba. Elon Musk ya samu tagomashin rayuwa ne ta hanyar shiga kasuwanci da dama da ya hada da samar da kamfanin kera motocin latironi na Tesla, wanda ya kasance sahun gaba a kasuwancin motoci. A watan Janairun da ya wuce, hamshakin mai kudin ya harzuka da kalaman da shugaban Amurka Joe Biden ya yi kan kera motoci a Amurka, inda Biden ya ambaci wasu kamfanoni ba tare da ambatar kamfanin Tesla ba. Musk ya wallafa wani rubutu ran 27 ga Janairu da ke cewa ""Biden mutum ne mara hankali da bai san me yake yi ba. Elon Musk ya jefa kansa cikin matsala da masu zuba jari a kamfaninsa na Tesla so da dama bayan jerin martani da ya yi a twita, wanda ya janyo wa kamfanin asarar kudade. A watan Nuwamban bara, hannayen jarin Tesla ya yi kasa da kashi 5 bayan da shi Musk ya gudanar da kuri’ar jin ra’ayin jama’a a shafin twita kan ko ya sayar da wani bangare na kamfanin – inda kashi 58 wanda ya kunshi mutum miliyan 3.5 suka kada kuri’ar cewa ya sayar. A watan Maris din 2020, Elon Musk ya janyo ce-ce-ku-ce bayan da ya wallafa cewa ya dauka hannayen jarin kamfanin sun yi sama. Kalaman sun janyo faduwar darajar Tesla a kasuwa da ya kai $14bn. Elon Musk ya janyo ce-ce-ku-ce a baya-bayan nan a shafin twita, bayan da ya yi wani rubutu a ranar 28 ga watan Afrilu, inda ya sanar da cewa yana son sayan kamfanin Coca-cola, domin kara hodar iblis cikin ruwan lemun da ya yi fice a duniya. Lemun na Coca-cola da wani masanin magani dan kasar Amurka, John Pemberton ya samar a shekarun 1885, na dauke da ganyen coca, inda a wancan lokaci aka amince da amfani da hodar iblis da kuma matsayin sinadari na magani, a cewar cibiyar kula da amfani da magunguna na Amurka. Sai dai, daga baya an cire sinadarin daga cikin lemon na coca-cola da kuma daina amfani da shi tun shekarar 1929. Yayin da wasu mabiya bayan Elon Musk sama da miliyan 87 suka yi na’am da kalaman hamshakin attajirin na duniya, wasu kuma sun soki batun da suka kira na dabbaka amfani da muggan kwayoyi. Wannan ba shi ne karon farko ba da Musk ke janyo ce-ce-ku-ce kan batun amfani da kwayoyi. An gano mista Musk na shan tabar wiwi a cikin wani hoton bidiyo yayin tattaunawa da wani dan jarida Joe Rogan a 2018. An nadi hoton bidiyon ne a jihar California da ke Amurka, inda aka amince da amfani da maganin, sai dai masu suka sun kalubalanci cewa hakan ba abu ba ne mai kyau."	https://www.bbc.com/hausa/articles/ce94em0nmgmo
entertainment	...Daga Bakin Mai Ita tare da Shamsuddeen Idris, Kofur Audu na Dadin Kowa	Ku latsa hoton da ke sama don kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 44, shirin ya tattauna da Shamsuddeen Idris wanda aka fi sani da  Kofur Audu na Dadin Kowa, inda ya amsa tambayoyin da suka shafi rayuwarsa. Ɗaukar bidiyo da Tacewa: Abdulsalam Usman Abdulkadir Tsarawa da gabatarwa: Halima Umar Saleh	https://www.bbc.com/hausa/media-56753621
health	Abin da ke faruwa a cikin jikin mutum a yanayi na tsananin zafi	Akasari tsananin zafi, da ƙarancin iskar shaƙa, da yanayi maras daɗi, da yawan motsa jiki, duka waɗannan ayyuka kan haifar da hauhawar zafin jikin mutum. Idan ba a kula ba kuma zai iya haifar da matsala ga lafiyarmu. Mutum kan galabaita lokacin da jikinsa ya ɗauki zafi, akasari saboda yin aiki a wuri mai zafi. Idan zafin jikin mutum ya zarta ma'aunin 40C, jikin kan rasa damar sanyaya kansa kuma hakan ka iya haifar mana da bugun-zafi, wanda ka iya kashe mutum. Ga sauran abubuwan da ya kamata ku sani game da haɗurran ƙaruwar zafi a jikin mutum. Yayin da jiki ke ƙara zafi, jijiyoyin jini sai su buɗe. Hakan na sa jini ya sauka ƙasa sosai wanda zai sa zuciya ta fara aiki cikin ƙunci wajen tura jini zuwa sassan jiki. Wannan zai haifar da wasu alamu kamar raɗaɗi a kan fata ko kuma ƙafafuwa su kumbura saboda buɗewar jijiyoyin jini.  Jikin mutum na nuna alamu ne idan zafi na ƙaruwa ta hanyar ƙara yawan kwararar jini ga fatarsa, inda yake fito da zafin daga cikin jiki zuwa kan fata. Hakan na haddasa gumi, wanda ke bushewa kuma ya sanyaya jikin. Sai dai gumi kan sa jiki ya rasa ruwan gudanarwa da gishiri, da kuma daidaito tsakaninsu a cikin jiki.  Idan aka haɗa wannan da kuma ƙarancin yawatawar jini, zai iya jawo bugun-zafi. Alamun cutar sun haɗa da: Idan jini ya yi ƙasa da yawa, haɗarin kamuwa da bugun zuciya na ƙaruwa. Jikinmu na fama wajen daidaita zafin jikin kan ma'aunin 37.5C ko da kuwa muna cikin dusar ƙanƙara ne ko kuma tsananin zafi. Wani yanayin zafi ne da jikinmu ke sabawa da shi kuma har ya fara aiki da shi. Amma yayin da zafin ke ƙaruwa, shi kuma jiki yana ta kaiwa da kawowar yadda zai sanyaya kansa. Hakan kan buɗe jijiyoyin jini da ke kusa da fata waɗanda ke haddasa zafin da muke ji a inda muke. Yayin da gumi ke bushewa, shi kuma zafin da ke cikin jiki na ƙaruwa sosai. Idan jiki ya fuskanci zafin da ya kai ma'aunin 39 zuwa 40C, sai ƙwaƙwalwa ta umarci gaɓɓai su rage aiki, sai kuma gajiya ta shigo. Idan ya kai 40-41C, za a iya samun bugun-zafi - idan ya zarta 41C kuma sai jiki ya fara mutuwa gaba ɗaya. Daga nan kuma sai sauran na'urorin jiki sa samu matsala, sinadaran halittar jiki su fara lalacewa, kuma akwai haɗarin wasu gaɓɓan jiki su daina aiki. A irin wannan yanayi, jiki ba zai iya yin gumi ba ma saboda jini ya daina zuwa jikin fata, abin da ya sa za a dinga jin sanyi da kuma sauyin yanayi. Bugun-zafi - wanda ke faruwa duk lokacin da zafi ya zarta ma'aunin 40C - na buƙatar taimakon likitoci, kuma idan ba a kula da shi nan take ba, yiwuwar mutum ya tsira da rayuwarsa ba ta da yawa. Mafi kyawun hanyar da za a bi wajen sanyaya jiki ita ce a jefa mutum cikin ruwan ƙanƙara, ko kuma a saka wa mutum ƙanƙara a ƙugu da hammata - inda jijiyoyin jini masu muhimmanci suke - amma ya danganta da tsawon lokacin da mutum ya ɗauka a cikin tsananin zafi. Farfesa George Havenith, ƙwararre kan muhallin da ɗan Adam ke raye a Jami'ar  Loughborough, ya ce yanayin ɗumin da iska take da shi - humidity a turance - na da matuƙar muhimmanci game da yawan gumin da muke yi. Idan ɗumin da ke cikin iska ya yi yawa, damar da muke da ita ta yin gumi na raguwa kuma hakan na hana mu sukuni. Tsananin zafi ka iya yin kisa. Akasarin kisan kuma ta hanyar bugun zuciya ne da sauran bugu yayin da jiki ke ƙoƙarin daidaita yanayinsa da kansa. Ana iya gane irin yawan mace-macen da za a iya samu da zarar yanayin ya zarta   ma'aunin 25C zuwa 26C. Sai dai kuma hujja ta nuna cewa an fi samun yiwuwar mutuwa idan zafi ya ƙaru a lokacin damina ko kuma farkon bazara, fiye da tsakiyar bazarar, inda ake ganin ranar farko ta tsananin zafin ta fi koyaushe haɗari. Dalili ne shi ne, muna sauya ɗabi'unmu ne yayin da bazara ke ƙoƙarin farawa har zuwa cikinta ta yadda za mu saba da zafin.	https://www.bbc.com/hausa/articles/c72jkxr3ym2o
