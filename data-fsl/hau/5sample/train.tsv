business	Matashin da ya yi amfani da kudin sayen IPhone don kasuwancin tsire a Kano	Ku latsa hoton da ke sama don kallon bidiyon: Wani matashi a birnin Kano da ke Najeriya ya ce ya yi amfani da kudin da ya samu domin sayen wayar Iphone wajen soma sana'ar tsire. Asim Balarabe Yazid ya ce wannan dabara ta zo masa ne bayan an sanya dokar kulle sakamakon cutar korona. A cewarsa, yana koyarwa a makarantar gaba da sakandare da ke Abuja amma kullen da aka sa sanadin korona ya mayar da shi maras aikin yi. Yazid ya ce yana samun alheri sosai a wannan sana'a kuma ba ya biyewa matasan da ke yi masa shagube. Aism Balarabe Yazid ya ce wannan dabara ta zo masa ne bayan an sanya dokar kulle sakamakon cutar koroba. A cewarsa, yana koyarwa a makarantar gaba da sakandare da ke Abuja amma kullen da aka sa sanadin korona ya mayar da shi maras aikin yi. Yazid ya ce yana samun alheri sosai a wannan sana'a kuma ba ya biyewa matasan da ke yi masa shague.	https://www.bbc.com/hausa/media-55910450
religion	Me kai el-Zakzaky da matarsa gidan yari ke nufi?	"Da alamu an shiga wani sabon babi a ce-ce-ku-ce dangane da batun ci gaba da tsare jagoran kungiyar harkar Musulunci a Najeriya ta mazhabar Shi'a (IMN), Sheikh Ibrahim el-Zakzaky da matarsa Zeenatu. Ce-ce-ku-cen na zuwa ne sakamakon umarnin da wata babbar kotu a Kaduna ta bayar don mayar da su gidan yari. Kotun ta yanke wannan hukunci ne a ranar Alhamis da safe, inda ta ce za a mayar da su gidan yarin ne don lauyoyinsu da likitocinsu su samu damar ganinsu cikin sauki. Sai dai el-Zakzaky da matarsa Zeenatu ba su je kotun ba a ranar Alhamis, kuma lauyansu ya ce rashin zuwan nasu na da alaka da halin rashin lafiya da suke ciki. Sai dai magoya bayan malamin sun yi Allah-wadai da umarnin na kotu, yayin da wasu masana fannin shari'a ke ganin kotun ta yi abin da tuni ya kamata ta yi. Amma kuma wasu na ganin hakan zai taimaka wa malamin addinin a yayin da za a ci gaba yi masa shari'a. Tun bayan kama jagoran na IMN da mai dakinsa a shekarar 2015 suke hannun hukumar DSS, kuma wannan ne karon farko da aka kai su gidan yari. Me hakan ke nufi ta fuskar shari'a? BBC ta yi hira da Barista Sunusi Musa kuma ya ce kotu tana da damar ta fadi inda ya dace a ajiye wanda ake tuhuma da laifi. ''Na farko a doka abin da ya dace a yi shi ne duk lokacin da jami'an tsaro ko 'yan sanda ko wata hukuma da aka ba ta damar gurfanar da wani a gaban kotu to ta kai shi gaban kotun,"" Barista Sunusi ya fada. Ya ci gaba da cewa: ""Daga ranar yake fita daga hannunsu, ya koma hannun kotu, inda daga nan ne kotun za ta kai shi gidan yari.' ""Wani lokacin kotu ta kan duba wasu dalilai, ko wanda ake tsarewar kan bukaci maimakon a kai shi gidan yari gara an bar shi a hannun hukuma kamar misali hukumar EFCC ko DSS. ""Watakila yana ganin rikon da ake yi masa a wadannan wuraren an fi kula da shi, ko mutuntawa ba kamar gidan yari ba. ""A nan kotun idan ta ga dama kuma tana ganin shi ne adalci ko ya fi maslaha, to za ta iya amincewa da zamansa a wurin hukumomin, ba lallai sai an kai shi gidan kaso ba.'' Me ya sa ba a kai Zakzaky da mai dakinsa gidan yari tuntuni ba? Barista Sunusi Musa cewa ya yi  ""wani lokacin kotu ta kan duba wasu dalilai, ko wanda ake tsarewar kan bukaci maimakon a kai shi gidan yari gara an bar shi a hannun hukuma kamar misali hukumar EFCC ko DSS, watakila ya na ganin rikon da ake masa a wadannan wuraren an fi kula da shi, ko mutuntawa ba kamar gidan yari ba. Anan kotun idan ta ga dama kuma ta na ganin shi ne adalci ko ya fi maslaha, to za ta iya amincewa da zamansa a wajen hukumomin ba lallai sai an kai su gidan kaso ba.'' Anya kuwa ba wata dabara ce ta kai shi kotu, daga nan akai shi gidan kaso sai shari'ar ta bi shanun sarki ba? ''Abinda na ke so ku gane shi ne ai El-Zakzaky ya na da lauyoyi. kuma ita kotu yadda ta ke zamanta idan an zauna da lauyoyin baki daya tare da mai shari'a dan duba ranar da za a sake zaman kotun kuma ya kasance ba su da wani abu sai a daidaita kan wannan ranar.'' Amma Barista Bulama Bukarti lauya mai zaman kan sa da ke karatun digirin-digirgir a Birtaniya na da ra'ayin wannan umarni na kotu zai taimakawa shari'ar da ake yi wa El-Zakzaky ta hanyoyi da dama. ''Hanya ta farko zai bai wa lauyoyinsa damar ganawa da shi a kowanne lokaci suka so babu shamaki a duk lokacin da suke so, saboda gidajen yari su na bai wa lauyoyi damar ganin wanda suke karewa su gana da shi a tun daga ranar Litinin har zuwa Lahadi. Hakan zai ba shi damar shaidawa lauyoyin wasu bayanai da suke bukata. Daman tun da fari akwai korafin da lauyoyi da 'yan uwa har da abokai suka shigar na rashin ganawa da shi a lokacin da ya ke hannun hukumar tsaro ta farin kaya wato DSS. Kotu ta ba da umarnin kai el-Zakzaky da matarsa gidan yari An gindaya wa Zakzaky sharuddan fita Indiya An samu baraka tsakanin mabiya Zakzaky Anya ba za a sanya takunkumin ganinsa a gidan kaso ba? Bulama Bukarti ya ce babu wannan takunkumin indai ba kotu ce ta bada umarni ba, tun da maganar a gaban shari'ar ta ke, ita ce ta baiwa DSS damar rike shi a hannunsu, kuma ta sake ba su damar kai shi gidan kaso. Ya ce duk bayanan da ya karanta babu inda kotu ta ambaci takunkumi, saboda hakkinsu ne da kundin tsarin mulki da shari'a suka ba su, kuma babu wanda zai yanje musu ita. Ko dai salon maida shi gidan Kaso na da nasaba da kokarin shiriritar da shari'ar ya ci gaba da zama a Gidan yari? Barista Bulama ya ce ''daya daga cikin damuwar da lauyoyinsa suka nuna kenan, kuma ci gaba da tsare shi da ake yi da ma sauran 'yan Najeriya da ke tsare a gidajen kaso ba daidai ba ne, kuma ya sabawa doka. Don a tanadin kundin tsarin mulkin kasar, ya ce lallai a ba da belin wanda ake zargi da aikata wani laifi cikin watanni uku, matukar ba za a iya kammala shari'ar da ake yi ma sa ba. ''Amma idan an kula El-Zakzaky an tsare shi sama da shekaru biyu, yanzu kuma an maida shi gidan kurkuku. Tun da fari ma shari'ar ta na tafiyar hawainiya, idan shari'a ta na da hujja idan ka gama bincike babu dalilin da za a dauki watanni uku ana shari'a. Baristan ya kuma ce ga alamu sun nuna ba'a kai ga kammala wannan shari'a ba, amma kuma an kai shi gidan kurkuku. Ya ce  ''Don haka ba Zakzaky ba, duk wani dan Najeriya da ake tsare da shi da ya wuce watanni uku ba tare an yi masa shari'a ba bai dace ba. Saboda haka ina kira ga shugabanni idan su na da shaida akan bawan Allah, ya kamata su gabatar da shaidunsu a gaban kotu, kotu ta yanke hukunci. ''Idan sun san ba za su iya ci gaba da wannan shari'ar ba, to ba daidai ba ne, zalunci ne su ci gaba da rike shi. Sannan zalunci ne a ci gaba da tsare duk wani dan Najeriya da ya wuce watanni uku ba a bada belin shi ba, ba kuma yanke ma sa hukunci ba.'' Me ya faru tsakanin Sojojin Najeriya da 'yan Shi'a? A ranar 12 ga watan Disambar shekarar 2015, mabiya mazhabar Shi'a a Najeriya suka hana ayarin da ke tare da Hafsan Sojin kasa Janar Tukur Burutai wucewa Zaria, bidiyon yadda sojojin sukai kokarin sasantawa da 'yan Shi'a don su wuce ya karade kafafen sada zumunta. An yi arangama tsakanin sojoji da 'yan Shi'a, lamarin da ya janyo hasarar rayuka. Daga bisani kuma sojoji sun kai wa jagoran 'yan Shi'a Sheikh Ibrahim El-Zakzaky hari a gidansa da ke Zaria inda suka kashe mutum sama da 300. Sai dai magoya bayan malamin sun ce mutanen da aka kashe musu sun doshi 1,000, sannan an yi awon gaba da wasu da dama. Tun daga wancan lokacin ne hukumomi ke tsare da Sheikh Zakzaky da matarsa Zinatu, duk da cewa kotu ta bayar da izinin a sake su a lokuta daban daban. Itama gwamnatin jihar Kaduna ta gurfanar da Zakzaky gaban shari'a kan zargin kisan wani soja mai mukamin kofaral, daya daga cikin ayarin da ke tare da Hafsan Sojin kasa na Najeriyar. Mabiya Shi'a sun yi ta zanga-zanga a daukacin Najeriya don bukatar a saki jagoran nasu, lamarin da ya janyo taho mu gama tsakaninsu da jami'an tsaro a lokuta mabanbanta. Bukatarsu ita ce a bai wa jagoran nasu damar tafiya asibiti kasar waje shi da mai dakinsa don yi musu magani."	https://www.bbc.com/hausa/labarai-50691645
politics	Kadarorin Diezani da na wasu ƴan siyasa da gwamnatin Najeriya za ta yi gwanjonsu	Gwamnatin Najeriya ta fara shirin tantance darajar ƙadarorin da ta ƙwace ciki har da na wasu 'yan siyasa da suka hada da tsohuwar ministar man fetur Diezani Alison-Madueke. Kadarorin Diezani da ke Banana Island, daya daga cikin unguwanni masu tsada a Legas sun hada da gidaje 24. Gwamnatin Najeriyar ta dauki matakin ne bayan da kotuna suka kammala tabbatar mata da ƙwace kadarorin. A watan Mayu shugaban hukumar yaki da masu yi wa tattalin arzikin kasar zagon kasa, EFCC, Abdulrasheed Bawa, ya gaya wa majalisar wakilai cewa darajar sarkoki da awarwaro da sauran kayan ƙawa da aka ƙwace daga wurin Diezani ta kai naira biliyan 14. Wasu daga cikin fitattun kadarorin da kotu ta kwace kuma sun hada da na marigayi tsohon hafsan hafsoshin tsaro na Najeriyar, Air Chief Marshal Alex Badeh, da ke unguwannin masu hali na Wuse 2 da Maitama. Gidajen sun hada da mai lamba 14 Adzope Crescent, daura da Kumasi Crescent, da mai lamba 19 Kumasi Crescent, Wuse 2, da kuma gida mai lamba 6 Umme Street, Wuse 2. Karin wasu daga cikin kadarorin da aka ƙwace wadanda ake tantance darajar tasu akwai rigunan bikin aure na musamman 125 da wasu kanana rugunan suma na musamman 13. Akwai belet na boye tumbi 41 (domin fitar da surar mace) da furanni 73 na roba na musamman da kwat-kwat na mata 11 da rigar nono maras hannu guda 11 da gyale 73. Sai kuma tarin rigar nono ta musamman guda 30 da fankar tsaye biyu da kayan masu sihiri 17 da fakiti shida na bargo da bargo na tebur daya da kuma takalma 64. Daman tun a makon da ya gabata ne gwamnatin Najeriya ta fara tantance kamfanoni masu zaman kansu 613 masu neman a ba su kwangilar tantance kima ko kudin kayayyaki da kadarorin da kotuna suka mallaka mata bayan kwacewa, wadanda suke a wurare 25 a fadin kasar Jumullar kadarorin da aka ware domin a yi gwanjonsu a fadin kasar sun kai 1,620, wadanda suka hada da motoci da gidaje da wayoyin salula da kwamfutoci na hannu da jiragen ruwa da sauran kayayyaki. Mafi yawan kayayyakin da za a yi gwanjon suna Lagos, inda suka hada da gidaje 31 da motoci 589. A makon da ya gabata ne shugaban kwamitin musamman na gwanjon kadarorin, Mohammed Etsu, ya fada wa 'yan jarida cewa an karbi takardun kamfanoni 229 da suka nemi kwangilar tantantace darajar kadarorin da suka kunshi injinan bayar da lantarki (jannareto) da na'urori da motoci da kujeru da tebura da makamantansu. Kamfanoni 75 kuma ya ce sun gabatar da takardunsu na neman kwangilar tantance darajar jiragen ruwa, yayin da kamfanoni 25 suka gabatar da tasu bukatar kan tantance sarkoki da duwatsu na ado na mata da sauran kayan kawa da kuma tufafi. Mohammed  Etsu, wanda kuma shi ne babban mai kula da kararraki na Najeriya ya ce kwamitin zai yi aiki a bayyane a bisa gaskiya da amana wajen aikin.	https://www.bbc.com/hausa/labarai-59068073
technology	Makarantar da ake koyar da ilimin fasahar zamani da harshen Hausa a Kano	"Ku latsa alamar hoton da ke sama domin kallon bidiyon makarantar Engausa Matasa a arewacin Najeriya sun fara gano cewa matsalar harshe ce ke janyo koma-bayan ‘yan uwansu matasa musamman a fagen ilimin kimiyya da fasaha. Wato da dama dalibai ba sa fahimtar hakikanin darussan da ke kunshe a cikin abubuwan da ake koya musu tun daga matakin firamare har zuwa makarantun gaba da sakandire sakamakon rashin fahimtar harshen Turanci wanda da shi ake koyarwa. Hakan ne ya sa wani matashi a Kano, Injiniya Mustapha Habu ya bude wani aji da ake kira da Engausa domin koyar da matasa harkokin fasahar zamani a cikin harshen Hausa da Turanci. Injiniya Habu dai ya ce “duk kasashen da a yau suka ci gaba to za ka gani suna amfani da harshensu ne a saboda haka mu ma muka ga bukatar hakan”. Kawo yanzu dai wannan makaranta ta yaye dalibai fiye da 500, inda kusan dukkansu kodai suna tsaye da kakafunsu ko kuma an dauke su ayyuka a kamfanoni daban-daban. ""Muna daukar har wadanda ba su je makaranta ba kai har ma da almajirai kuma ka ga sun zama zakakurai. Kuma wani abu da muke yi shi ne bayan sun kammala Engausa ba wai kawai za mu kyale su su tafi shi kenan ba. Muna shirya musu wani kwarya-kwaryar koyarwa a scoshiyal midiya a duk ranar Juma'a. Ta haka ne muke sanin halin da suke ciki,"" in ji Injiniya Mustapha Habu. A kullum Engausa na zakulo matasa fasihai daga ko'ina a arewacin Najeriya domin tallafa musu su tsaya da kafafunsu. Za a iya cewa wannan ce makaranta irinta ta farko a arewacin Najeriya wadda matashi zai je ya lakanci wata sana'a ta zamani ko da kuwa bai je makarantar boko ba."	https://www.bbc.com/hausa/media-58403231
religion	Hotuna: Coci-coci da aka mayar Masallatai da Masallatan da suka koma Coci-coci	Ana ci gaba da zazzafar muhawara dangane da sauya Aya-Sufiya zuwa masallaci bayan shekaru kusan 90 da aka mayar da ginin wajen yawon bude ido. Shugabannin siyasa da na addinai sun bayyana ra'ayoyinsu, sai dai shugaba Erdogan na Turkiyya ya kare matsayar kotu na yanke wannan hukunci. Mun yi nazari kan wasu gine-gine biyar na Coci-coci da aka mayar Masallatai da Masallatan da suka koma Coci-coci. Fitaccen ginin tarihin da ke Istanbul - an mayar da shi masallaci. Ginin mabiya darikar Orthodox. Shugaban Turkiyya, Recep Tayyip Erdogan ya sanar da matakin bayan kotu ta yanke hukuncin cewa ginin na tarihi ya koma masallaci. An gina Hagia Sophia shekaru kusan 1,500 da suka gabata a matsayin wurin bautar addinin Kirista, sai dai bayan shekaru a 1453 lokacin mulkin daular Ottoman aka sauya ginin zuwa masallaci. Wurin bautar, da ya samu amincewar hukumar raya al'adu ta Majalisar Dinkin Duniya, a 1934 aka mayar da shi wurin zuwa yawon bude ido lokacin mulkin Ataturk na Turkiyya. Sai dai a farkon wannan watan kotun Turkiyya ta umarci a sake bude ginin a matsayin masallaci, kuma amfani da shi a matsayin wani abu sama da masallaci ya ''saba doka''. Fafaroma Francis ya yi wasu kalamai a kan hukuncin: ''Ina tare da al'ummar Istanbul. Tunanin hukunci da aka yanke kan Santa Sophia abin bakin ciki ne.'' Shugaba Recep Tayyip Erdogan ya ce a ranar 24 ga watan Yuli za a dawo da sallah a karon farko a Hagia Sophia. 2- Masallacin Babri, Ayodhya - India A 2019, ginin masallacin Babri da ake rigima a kai a yankin Ayodhya na arewacin India, kotu ta mayar da shi wajen bautar Hindu. A cewarsu ginin a baya wajen bautar mabiya addinin Hindu ne kafin Musulmi su kwace shi a 1592, suka kuma mayar da shi masallaci. An dau tsawon lokaci ana ce-ce-ku-ce a kan wannan batu. Rigimar da ake, ita ce ainihin ginin mallakin waye tsakanin Musulmi da Hindu. Kotun ta yanke hukuncin cewa za a bai wa Musulmi wani filin su gina masallaci. 'Yan kabilar Hindu da dama na da yarda cewa anan aka haifi abin bautarsu wato 'God Ram'. Musulmi kuma sun ce sun jima suna ibada a ginin tun kaka da kakanni. A 1992, 'yan Hindu da suka fusata sun afka wa masallacin tare da lalata shi. Rikicin ya yi sanadi mutuwar mutum dubu biyu. Kotu ta ce shaidun da aka gabatar mata sun tabbatar da cewa ba Musulmi ne suka yi ginin ba. An yi bincike akan sauran baraguzan masallacin da aka lalata. Kotun ta yanke hukuncin cewa Dhimsaha zai koma wajen bautar 'God Ram na Hindu', sannan su Musulmi za a basu inda za su yi ginin nasu masallacin. Sai dai, Kotun ta ce rusa Masallacin Babri da aka yi ya saba doka. Majalisar Musulmi da suka nuna rashin gamsuwa da hukuncin kotun sun ce ba za su daukaka kara ba. 3- Masallacin Cordoba A 2014, dubban mutane sun shigar da kara na neman sauya masallacin zuwa cocin Katolika. Da farko dai ana amfani da gini ne a matsayin masallaci da jamhuriyar Musulunci ta Andolisiya ta gina kafin ya koma coci a karni na 15. Ginin da Musulmi suka soma gina shi, su koma kiristoci suka sake yi wa fasali, na dauke da tambarin addinan duka biyu. Daga cikin masu korafi a kotu na cewa an yi kokarin cire alamar masallaci da coci daga jikin ginin. Sai dai 'yan darikar katolika sun musanta hakan, sannan sun yarda da cewa a baya ginin masallaci ne. ''Abu mai sauki ne a cire tarihin Musulunci a jikin ginin,'' wani shugaban Katholika ya shaida wa BBC hakan a 2014. A kalla mutum miliyan 1.3 ke ziyarta ginin a kowacce shekara daga sassa daban-daban na duniya. 4-Ingila- An mayar da tsohon Coci zuwa Masallaci A 2017, majalisar gudanarwa ta Burtaniya ta jefa kuri'ar amincewa a sauya wani tsohon cocin kasar zuwa masallaci. Wannan mataki na majalisa ya kunno rikici da sabanin ra'ayi, wannan dai ya bai wa Musulmi damar samun wurin bauta. 5- Masallacin Granada A 2003, Musulmi a Spaniya suka samu damar iko da Masallacin Granada, wanda aka kwace ikonsa daga hannun su shekaru kusan 500 da suka gabata. Birnin da aka gina wannan masallaci shi ne cibiyar Musulmi Turawa. A lokacin bikin bude masallacin, musulmi da dama da jami'an gwamnatin Spaniya sun halarci taron da aka gudanar. A cewar Musulmi, dawo musu da masallacin ya sake zaburar da martabarsu da ta addini. Sai dai akwai dimbin Spaniyawa da basu ji dadin hakan ba. Kowa na fargabar tanka batun. Kusan shekaru 500 da suka gabata, Spaniyawa kiristoci sun mamaye kudancin kasar, da kawo karshen shekaru 800 na mulkin Musulmi daga yamma. Masallacin dai ya kasance wurin bauta ga Musulmin Spaniya sama da dubu daya a yankin kamar yadda wani shugaban addinin Musulmi yankin Granada ya shaida.	https://www.bbc.com/hausa/rahotanni-53526420
business	Abin da ya sa ba mu janye tallafin fetur ba a Najeriya - Shugaba Buhari	Shugaban Najeriya Muhammadu Buhari ya ce abin da ya sa bai cire tallafin man fetur ba shi ne don gudun tsananta wa al’ummar ƙasar. Shugaban ya fadi hakan ne a wata hira ta musamman da ya yi da jaridar Bloomberg ta intanet ta Amurka da aka wallafa a ranar Talata. Bloomberg ta tambayi Buhari cewa me ya sa ya ƙi amsa kiraye-kirayen da Asusun ba da lamuni na duniya IMF, da Babban Bankin Duniya ke masa tsawon shekaru na ya janye tallafin fetur kuma canjin kuɗaɗen ƙasashen waje su zama na bai ɗaya? Sai ya amsa da cewa har yanzu akwai ƙasashen yammacin duniya da ke bin tsarin biyan tallafin fetur. “To me ya sa za mu janye namu a yanzu? “Abin da ƙasashen waje ke fama da shi shi ne sun fi mayar da hankali kan tsare-tsaren da aka yi a rubuce amma suna mantawa da tasirin haka ga al’ummominsu,” in ji shi. A bara ne gwamnatin Shugaba Buhari ta so janye tallafin mai, “amma bayan tuntuɓar masu ruwa da tsaki da yadda abubuwa suka kasance a bana, ɗaukar matakin ba mai yiwuwa ba ne. Sai dai ya ce ƙara samar da albarkatun fetur a cikin ƙasar ta hanyar sababbin matatun mai da ake sa ran za su fara aiki nan gaba a wannan shekarar za su taimaka sosai. Kan batun tsadar kuɗaɗen ƙasashen waje da mayar da farashinsu na bai ɗaya kuma shugaban Najeriyar ya ce hakan na faruwa ne sakamakon wasu abubuwa da ke faruwa a wajen kasar. “Idan aka ci gaba da samar da mai a cikin gida da tsare-tsaren samar da abinci, za a samu a daidaita farashin kuɗaɗen da mayar da su bai ɗaya a gwamnatance da kasuwar bayan fage. Ba tambayar tallafin man fetur kawai Jaridar Bloomberg ta yi wa shugaban na Najeriya ba, ta yi masa tambayoyi kan tsaro da yaƙi da cin hanci da kuma tattalin arziki. An tambaye shi kan ko yaya yake ganin ƙoƙarinsa kan alkawuran da ya dauka a hawansa mulki musamman na yaƙi da cin hanci da farfaɗo da tattalin arziki. Sannan an tambaye shi kan ko me ya sa ya kasa shawo kan matsalar tsaro a ƙasar har yanzu? Shugaba Buhari dai ya amsa cewa Najeriya ta samu ci gaba sosai fiye da yadda ya same ta. Ya ce a yanzu ba a cin hanci ƙarara kamar da, kuma ƴan Najeriya na jin ƙwarin gwiwar fallasa masu satar kuɗin gwamnati ba tare da tsoro ba, kuma ana mayar da kuɗaɗen ga hukumomi. Sai dai ko a makon da ya gabata sai da hukumar da ke yaki da rashawa ta EFCC a Najeriyar ta ce 'yan ƙasar sun sare da kwarmata bayanai kan masu satar kudin gwamnati, duk da ɗumbin kudin lada da ke tattare da yin hakan. Shugaban hukumar ta EFCC, Abdullahi Bawa ne ya faɗi hakan ne a lokacin wani taron masu ruwa da tsaki da aka gudanar a jihar Kwara. Kan batun matsalar tsaro, Buhari ya shaida wa jaridar Bloomberg cewa a yanzu babu wani yanki da ke ƙarƙashin ikon yan ta’adda a ƙasar, kuma shugabannin masu ta da ƙayar bayan sun mutu. “A shekarar 2015 Boko Haram na iko da fadin yankin da ya kai girman ƙasar Belgium a kan iyakokin Najeriya “A watan Maris harin sojin saman Najeriya ya hallaka shugaban ƙungiyar ISWAP. “Gwamnatocin baya ba su samar da jiragen yaƙin da Amurka ta shawarta a nema ba, mu mun samar kuma hakan ya zama wata kafa ta sabunta ƙawancen Najeriya da ƙawayenmu na yamma. Sai dai shugaban ya zargi ƙasashen yamman da ƙin ba da hadin kai wajen magance barazanar ƙungiyar IPOB. Ya ce: “Mun ayyana IPOB a matsayin ƙungiyar ta’addanci amma ƙasashen yamma sun bar shugabanninta suna cin karensu babu babbaka suna yaɗa kalaman ƙiyayya daga Ingila. Dole a kawo ƙarshen hakan,” in ji shi. Ya kuma yi tsokaci kan rikicin manoma da makiyaya da ya ce gwamnatinsa ce ta kawo ƙarshen lamarin da aka shafe gomman shekaru ana fama da shi. An tambayi Shugaba Buhari kan ko me ya sa hauhawar farashi ya ƙaru da ɗigo biyu tun 2015, duk da ƙoƙarin da yake cewa gwamnatinsa na yi don haɓaka ɓangaren noma? “Da ba mu samar da tsare-tsaren haɓaka samar da abinci a cikin gida ba da ban san a wane yanayi hauhawar farashi za ta kasance ba a yau. “Kuma har yanzu ba mu ga samar da isasshen abincin da ake buƙata ba a cikin ƙasar,” amsar da ya bayar kenan. Ya c gaba da ccewa tsare-tsare kamar shirin tallafa wa manoma don rage shigo da kayan abinci marar inganci ya haɓaka noman shinkafa daga ton miliyan 5.4 da ake samarwa a 2015 zuwa  ton miliyan tara a 2021. Wajen amsa tambayar ƙoƙarin da ya yi a tattalin arziki, Shugaba Buhari ya ce ya shafe shekarun mulkinsa wajen zuba jari sosai a gina titunan mota da na jirgin ƙasa da gine-ginen harkokin sufuri don samar da ci gaba da haɗa al’ummomi a sauƙaƙe. “Ba lallai a ga sakamakon a yanzu ba, amma lokaci zai nuna hakan,” a cewarsa.	https://www.bbc.com/hausa/articles/c72e7r06g69o
health	'Na tsani allurar riga-kafi har sai da dana ya kamu da shan inna'	"Adamu Misa ya kasance daya daga cikin masu fatattakar jami'an lafiya da ke shiga gida-gida a arewacin Najeriya da nufin yi wa yara riga-kafi, amma tun bayan da dansa ya kamu da cutar shan inna sai ya daina. Dansa mai suna Buhari mai shekara takwas, ya kwanta bacci lafiya kalau, amma da gari ya waye sai ya gagara tashi tsaye balle kuma ya yi tafiya. Cikin kaduwa da tashin hankali mahaifinsa ya garzaya da shi gidan mai maganin gargajiya, wanda ya ce aljanu ne suka shafi Buhari tare da ba shi wasu magunguna. Sai daga baya makwabtan Adamu suka shaida masa Buhari fa ciwon shan inna (Polio) ne ya same shi, don haka aka kai shi asibiti likitoci suka ba shi taimakon gaggawa, aka yi nasara ya samu sauki. Shekara biyar bayan nan, Malam Misa yana zaune a karkashin bishiya a kofar gidansa da ke birnin Yola na jihar Adamawa da ke arewa maso gabashin Najeriya, ya ce ''Lokacin da Buhari ya tashi da safe baya ko iya bude tafin hannunsa.'' A yanzu yana gangamin wayar da kan iyaye kan muhimmancin yi wa yara allurar riga-kafi, inda ya ke taimaka wa jami'an lafiya da ke wannan aiki musamman a yankunan da suke fuskantar tirjiya daga iyaye. ""Na ga amfanin riga-kafi akan dana, don haka duk wanda ya nuna rashin amincewa da ita ina kokarin nuna musu shaida a kai,'' in ji Misa. Sai dai lamarin ba wai a Najeriya ne kadai ake fuskantar wannan matsala ba. Hukumar Lafiya ta Duniya WHO, ta ce har yanzu iyaye ba sa bayar da hadin kai wajen yi wa 'ya'yansu riga-kafi, kuma matsala ce da ta zama ruwan dare gama duniya. Misali a wasu kasashen Turai da Amurka da Japan da Indiya kai har da Pakistan har yanzu akwai rashin yadda da yi wa yara allurar riga-kafin cutar Polio. 'Yada jita-jita a kauyuka' Ma'aikatar lafiya a Najeriya ta ce ya kamata a yi wa yara riga-kafi akalla guda shida na wasu cututtuka a shekarun farko da haihuwarsu ciki har da ta polio, duk yaron da bai samu wadannaa allurai ba to ya na cikin hadari. Akwai wadatattun alluran riga-kafi a asibitocin birnin Yola wadda za ta wadata a yi wa yara, to amma jami'an lafiya na fuskantar turjiya daga iyaye wadanda ba su aminta da ita ba. Ana samun rahotannin kai wa jami'an lafiya hari musamman a arewacin Najeriya. Sun yi amanna da cewa akwai wata makarkashiya ta rage yawan al'ummar kasar shi ya sa ake yi wa yara riga-kafin don kashe musu kwayayen haihuwa. Najeriya na da yawan al'umma miliyan 200, kuma ita ce mafi yawan jama'a a nahiyar Afirka, sannan kididdiga ta nuna za ta zamo kasa ta uku a duniya mai yawan al'umma nan da shekarar 2050. Malam Misa ya shaida wa BBC cewa su 13 mahaifinsu ya haifa, kuma ba a yi mu su riga-kafi ba, don haka ya yi tunanin idan har dukkansu sun rayu ba tare da riga-kafi ba, to shi ma nasa 'ya'yan za su rayu. A yanzu yana da 'ya'ya 10, kuma yana fatan samun karin wasu shida nan gaba, kuma ya yi balaguro a lokacin da aka haifi 'ya'yansa biyu da aka yi musu riga-kafi. Buhari shi ne dansa na uku. ""A lokacin da na dawo daga balaguro, ana ta yada jita-jita a kauyenmu cewa an hada baki da kungiyoyin Turawa da jami'an lafiya da za a yi wa 'ya'yanmu riga-kafi da ke cire wani abu a jijiyar yaranmu, da na ji haka sai na sha alwashin ba zan taba bari a yi wa 'ya'yana ba,' in ji Malam Misa. 'Matakin kashin kai' Adamu Bawuro sananne ne ga jami'an lafiya saboda kin jinin allurar riga-kafi. Ya ce babu wani daga cikin 'ya'yansa da aka yi wa riga-kafi, saboda shi ma ba a taba yi masa ba, don haka bai ga dalilin da zai yi wa 'ya'yansa ba. Hukumar lafiya ta duniya tana daukar hayar mutane don su yi aiki tare da bincike amma me ka iya bincikawa. Sai dai wani likita a jihar Kogi a arewacin Najeriya, Dr Magnus Ogaraku ya ce ra'ayi kan riga-kafi irin na mutane kamar Bawuro ba su da tushe balle makama. ""Binciken kimiyya ya gano allurar riga-kafi ba ta da hadari, kariya ce daga kamuwa da cutattuka da dama a cikin al'ummarmu.' Ya amince cewa akwai wasu lokutan da jikin dan adam kan bijirewa riga-kafi har wata ta shigesu, ""amma yawancinsu sun taba kamuwa da cutar da ba su san takamaimai abin da ya haddasa ba."" Ana samun kwayar cutar da ke haddasa cutar polio a ruwa maras tsafta da wuraren kazanta. A wasu yankunan Najeriya, yin bahaya a rafin da ruwan ke gudana da kuma ya ke bi ta ruwan da ake sha na daga cikin abin da ke yada cutar, kuma matukar yaron da ba a yi masa riga-kafi ba ya sha to wannan shi ne mabudin kamuwa da cutar. Don haka ake karfafawa iyaye gwiwar yi wa 'ya'yansu riga-kafi. Mecece cutar polio? Majiya: World Health Organization Sama da shekara uku kenan ba a samu wanda ya sake kamuwa da cutar polio a Najeriya ba, idan aka ci gaba da tafiya a haka har zuwa badi, to za a ayyanata cikin kasashen da suka yi adabo da cutar. Sai dai fargabar da jami'an lafiya ke ciki shi ne ta yiwu ba a kai rahoton wadanda suka kamu da cutar zuwa asibiti. Wani abin damuwa shi ne, yaki da sojin Najeriya ke yi don fatattakar mayakan Boko Haram a arewa maso gabashin kasar, kusa da jihar Adamawa mahaifar Malam Misa mahaifin Buhari, don haka akwai yankunan da jami'an lafiya ba sa iya zuwa don digon riga-kafi ga kananan yara, kamar yadda jami'in Asusun Kula da Yara na Majalisar Dinkin Duniya Unicef, Aliyu Shettima ya shaida wa BBC. ""Ina fatan mu yi nasarar ayyana Najeriya wadda ta kakkabe cutar polio, amma a yankunan da na yi aiki a matsayin jami'in agaji, muna bukatar sake zage damtse a wuraren don tabbatar da cewa polio ba ta bulla ba,' in ji Shettima. Laureta Anaza na cikin masu bai wa ma'aikatan sa kai horo, wadanda ke shiga kauyuka don yin riga-kafin, ta ce ta yi amanna malaman addinai da sarakunan gargajiya za su iya taka rawa wajen cimma nasara. Kungiyar da take jagoranta na shiga gida-gida, da taimakon malamai da shugabanni don wayar da kan iyaye kan muhimmancin yi wa 'ya'yansu riga-kafi. Duk da cewa suna ci gaba da fuskantar tirjiyar iyaye, amma an samu ci gaba matuka idan aka kwatanta da lokutan baya. Malam Misa ya ce a yanzu ya gane labarinsa da na mahaifinsa sun sha bamban. ""Ina da ilimi da sani kan riga-kafin polio, a yanzu zan iya wayar da kan mutanen da ba su san muhimmancin ta ba,"" in ji Misa."	https://www.bbc.com/hausa/labarai-50410510
technology	Za a daina yin WhatsApp a wasu wayoyi a 2020	Kamfanin WhatsApp ya ce manhajarsa ba za ta rika aiki a wayoyin da suka kai shekara biyar da kerawa ba. WhatsApp din wanda mallakin Facebook, ya daina aiki kan wayoyi kirar Windows wadanda Operating System ya tsufa tun daga ranar 31 ga watan Disamba. Wannan mataki zai shafi wayoyi samfurin Nokia Lumia wadda take amfani da manhajar Windows. Wayoyi irin Nokia Lumia 650 sun shiga kasuwa ne shekara hudu da suka gabata, amma kuma har yanzu ana amfani da su. Daga watan Fabrairun 2020, wasu wayoyin kuma da wannan lamari zai shafa su ne Iphone da ke amfani da manhajarr iOS 8 da wayoyin zamani na Android da ke amfani da manhajar 2.3.7. Tun daya ga watan Yuli mutanen da ke amfani da irin manhajar kamfanin Microsoft wajen sauke manhajoji a wayoyinsu suka daina sauke WhatsApp a wayoyinsu. Hakan kuma ya zo ne bayan kamfanin na WhatsApp ya gargadi masu amfani da shi kan wayoyinsu na Windows cewa za su lura wani bangare na WhatsApp din ya daina aiki a wayoyinsu. WhatsApp ya ce duk da matakin ba abin da suka so bane amma hakan shi ne zai sa su bai wa mutane damar sada zumunci da 'yan uwansu. A shekarar 2018, WhatsApp ya daina aiki a wayoyi samfurin BlackBerry da kuma wadanda manhajarsu ta Window ta zama tsohon yayi.	https://www.bbc.com/hausa/labarai-50967768
sports	Kasuwar 'yan kwallon kafa : Makomar Raphinha, Richarlison, Eriksen, De Jong, Evanilson, Hojberg, da McGinn	Arsenal na dab da kammala sayen dan gaban Brazil Raphinha daga Leeds United, kasancewar Barcelona ta ja baya a zawarcin dan wasan mai shekara 25. (Goal) Chelsea ta bi layin Tottenham a zawarcin Richarlison daga Everton, wadda ke son sama da fam miliyan 50 a kan dan wasan na Brazil mai shekara 25. (Mail) Jami'ar da ke kula da harkokin saye da sayar da 'yan wasa a Chelsea, a lokacin tsohon mai kungiyar Roman Abramovich, Marina Granovskaia, za ta bar kungiyar. (Guardian) West Ham za ta sayi matashin dan wasan Chelsea dan Albania, Armando Broja mai shekara 20 wanda ya yi kokari sosai a lokacin zaman aro a Southampton a kakar da ta wuce, fam miliyan 30. (Sky Sports) Tottenham ta tuntubi wakilin gwanin dan wasan Denmark Christian Eriksen a 'yan makonnin da suka gabata, amma kuma ba ta ci gaba ba da bin maganar ba kan tsohon dan wasan nata mai shekara 30, wanda ya yi rabin kakar da ta gabata a Brentford. (Football London) Sabon kociyan Manchester United Erik ten Hag ya gaya wa kungiyar cewa yana son daukar Eriksen da kuma dan wasan tsakiya na Barcelona Frenkie de Jong, dan Holland. (Goal) Porto ta yi watsi da tayin da Manchester United ta yi a kan dan wasan Brazil mai kai hari, Evanilson na fam miliyan 55, amma kuma kungiyar ta Old Trafford na shirin sake taya dan  wasan mai shekara 22. (O Jogo, Mail) Kasancewar ta kasa samun dan bayan Holland, Jurrien Timber mai shekara 21, mai yuwuwa Manchester United ta nemi abokin wasansa a Ajax Lisandro Martinez. Arsenal ma na son dan bayan na Argentina mai shekara 24. (Mirror) Kociyan Manchester City Pep Guardiola yana son dan wasansa na Portugal Bernardo Silva, mai shekara 27, wanda ake danganta shi da tafiya Barcelona ya ci gaba da zama tare da zakarun na Premier, amma kuma ya ce shi ba ya son ya zauna da dan wasan da ba ya jin dadi a kungiyar. (Metro) A shirye Aston Villa take ta saurari tayi a kan dan wasanta na tsakiya dan Scotland John McGinn mai shekara 27 a bazaran nan. (Football Insider) Dan wasan gaba na gefe na Masar Trezeguet, mai shekara 27, na dab da barin Aston Villa domin ya koma Trabzonspor ta Turkiyya a kan fam miliyan uku. (Mail) Kociyan Nottingham Forest Steve Cooper, wanda ya kai kungiyar gasar Premier a kakar da ta gabata, na dab da kulla sabuwar yarjejeniya mai tsawo a kungiyar. (Nottinghamshire Live) Haka kuma Forest din ta yi nisa a tattaunawar da take yi ta sayen dan wasan gaba Taiwo Awoniyi , dan Najeriya mai shekara 24 daga side Union Berlin ta Jamus a kan fam miliyan 17.5 (Telegraph) Sai dai kuma kungiyar (Forest) za ta iya rasa shi, Awoniyin saboda zai yi watsi da bukatarsu domin kungiyoyi da yawa na nuna sha'awarsa. (Football Insider) Rahotanni nan una cewa dan wasan tsakiya na Denmark Pierre-Emile Hojberg zai bar Tottenham amma kuma kungiyar ta Spurs ba ta da niyyar sayar da dan wasan mai shekara 26. (Football London)	https://www.bbc.com/hausa/labarai-61875441
sports	L﻿ewandowski zai fuskanci Bayern Munich	Kociyan Bayern Munich, Julian Nagelsmann ya ce ya kagu ya sake haduwa da Robert Lewandowski, bayan da za su fafata da Barcelona a Champions League. Kungiyoyin biyu za su fafata a gasar Zakarun Turai ranar Talata wasa na biyu a rukuni na uku. Ranar 7 ga watan Satumba, Bayern Munich ta je Italiya ta doke Inter Milan da ci 2-0 a wasan farko a rukuni na ukun. Ita kuwa Barcelona a Camp Nou ta ci FC Viktoria Plzen 5-1, kuma Robert Lewandowski ne ya ci mata uku a karawar. Ya kafa tarihin cin uku rigis a Champions League a kungiya uku har da Bayern Munich da Borussia Dortmund. Wannan shi ne wasa na 14 da za su kara a Gasar Zakarun Turai, inda Bayern ta ci tara, Barca ta yi nasara a biyu da canjaras biyu. Barcelona ta dauki Robert Lewandowski daga Bayern Munich kan yarjejeniyar kaka hudu kan fam miliyan 42.6 a bana. Mai shekara 33 yana da saura kwantiragin kaka daya a Bayern Munich, sai dai a watan Mayu ya sanar cewar yana son ya koma wata kungiyar. Nan da nan dan kwallon ya kasance da 'yan wasan Barcelona a Amurka, wadda ta shirya yin wasan sada zumunta hudu, domin tunkarar kakar tamaula. Barcelona ta gindaya fam miliyan 429.9 ga duk wadda za ta dauke Lewandowski idan yarjejeniyarsa bai kare ba a Camp Nou. Lewandowski shi ne na hudu da Barcelona ta dauka a bana, bayan dan kwallon Brazil, Raphinha daga Leeds United da Franck Kessie da AC Milan da Andreas Christensen daga Chelsea. Haka kuma Bayern ta sayi dan wasan tawagar Netherlands, Matthijs de Ligh daga Juventus kan yarjejeniyar kaka biyar kan fam miliyan 65.6. Lewandowski mai shekara 34 ya ci kwallo tara a karawa shida da ya yi wa sabuwar kungiyarsa Barcelona a bana. Lewandowski ya koma Bayern Munich da taka leda a 2014 a lokacin da yarjejeniyarsa ta kare a Borussia Dortmund. A nuwambar 2013, Lewandowski ya tabbatar da zai bar Borussia Dortmund zuwa abokiyar hamayya Bayern Munich. Ya koma Bayern ranar 3 ga watan Janairun 2014, wanda ya saka hannu kan kwantiragin kaka biyar a lokacin. An gabatar da dan wasan a Bayern Munich ranar 9 ga watan Yulin 2014. Lewandowski ya ci kwallo 50 a wasa 46 a kakar da ta wuce, ya kuma taimakawa Bayern ta dauki Bundesliga na 10 a jere. Lewandowski ya zura kwallo 344 a raga a wasa 374 a Bayern, shi ne na biyu a tarihin cin kwallaye a kungiyar bayan Gerd Muller. Dan wasan ya lashe German Bundesliga a kowacce kaka takwas da ya yi a Bayern Munich. Ya kuma dauki Champions League a 2020 da kuma German Cups a kungiyar ta Jamus. Kofunan da Lewandowski ya dauka a Borussia Dortmund Bundesliga: 2010–11, 2011–12 DFB-Pokal: 2011–12 DFL-Supercup: 2013 UEFA Champions League na biyu a kakar: 2012–13 Kofunan da Lewandowsji ya lashe a Bayern Munich Bundesliga: 2014–15, 2015–16, 2016–17, 2017–18, 2018–19, 2019–20, 2020–21, 2021–22 DFB-Pokal: 2015–16, 2018–19, 2019–20 DFL-Supercup: 2016, 2017, 2018, 2020, 2021 UEFA Champions League: 2019–20 UEFA Super Cup: 2020 FIFA Club World Cup: 2020	https://www.bbc.com/hausa/articles/c72kdgrdnp4o
business	Dankalin al'ajabi da aka ce yana kawar da talauci	K﻿u latsa hoton da ke sama don kallon bidiyon: S﻿hugaban China Xi Jinping ya yi nasarar ci gaba da mulki a karo na uku a ƙarƙashin Jam'iyyar Kwaminisanci a ranar Lahadin da ta gabata. A﻿ kamfe din da ya dinga yi don ƙara masa farin jini, kafar yaɗa labaran ƙasar ta ce ya gabatar da wasu ayyukan ban al'ajabi a matalautan garuruwa na ƙasar. B﻿BC ta kai ziyara yankin Hebei, inda aka ce sun fita daga talauci bayan da shugaban ƙasar ya kai ziyara ya bai wa manoma shawarar sauya irin dankalin da suke amfani da shi zuwa wani nau'i mai yanke talauci.	https://www.bbc.com/hausa/articles/cp4z702jy4qo
sports	M﻿bappe ya ci Juventus kwallo biyu a Champions League	Kylian Mbappe ne ya ci wa Paris St-Germain kwallo biyu a wasan farko a cikin rukuni a Champions League, bayan da ta doke Juventus ranar Talata. K﻿ungiyar Faransa ta yi nasara a kan ta Italiya da ci 2-1 a wasan na hamayya da suka fafata. Mbappe ya ci na farko bayan da Neymar ya saka masa kwallo, sannan ya zura na biyun bayan samun kwallo daga wajen Achraf Hakimi. Dan kwallon tawagar Faransa ya kusan cin na uku rigis, amma duk kwallayen da ya buga daga sai su yi fadi. J﻿uventus ta zare daya ta hannun Weston McKennie wanda ya shiga fafatawar daga baya, Dusan Vlahovic ya samu damar farkewa, amma mai tsaron raga Gianluigi Donnarumma ya hana. Juventus wadda ta yi ta kokarin farke kwallo, kadan ya rage Neymar ya kara na uku, sai dai Mattia Perin ya tare wadda ya so ya ci kungiyar Italiya. Daya wasan rukuni na takwas Benfica ta doke Maccabi Haifa da ci 2-0.	https://www.bbc.com/hausa/articles/cl7d189edplo
politics	Ra'ayi Riga: Rikici kan gyaran dokar zaɓe	Latsa lasifikar da ke sama domin sauraren shirin	https://www.bbc.com/hausa/media-60882616
entertainment	Girke-Girken Ramadan: Yadda ake yin Peter bread	Danna hoton da ke sama domin kallon bidiyon: Wannan wani shiri ne da BBC Hausa ke kawo muku a kullum da azumi don bai wa mata damar gwangwaje basirarsu ta girki. Sannan don taimakon sauran matan da ke son samun sabbin girke-girke don yin abincin buda-baki. A yau za mu nuna muku yadda ake yin Peter bread daga wurin Asiya Shiru Abubakar.	https://www.bbc.com/hausa/media-61256013
religion	Rabi'atu Sufyan: Tarihin fitacciyar Malamar addinin Musulunci da ta rasu	"Jama'a masu dimbin yawa a Najeriya sun yi ta alhinin rasuwar fitacciyar malamar addinin Musuluncin nan Malama Rabi'atu Sufyan wadda Allah ya yi wa rasuwa ranar Asabar. Bayanai sun nuna cewa Malamar ta rasu ne ita da wasu abokan aikinta na da'awa sakamakon hatsarin mota a yankin Samunaka na Jihar Kaduna da ke arewa maso yammacin Najeriya, yayin da suke kan hanyarsu ta zuwa Musabakar Karatun Al-kur'ani mai girma a Jihar Adamawa da ke arewa maso Gabashin kasar. Malamar ta yi fice wajen gudanar da wa'azi musamman ga mata a lungu da sakon Jihar ta Kaduna, da ma wasu sassan Najeriya. Tuni dai aka yi jana'izarta a Kaduna. A sakonsa na ta'aziyya da ya wallafa a shafin Facebook, Abu Aysha, ya bayyana marigayiyar a matsayin ""uwar marayu, mai kamar maza wajen da'awa da taimaka wa al'umma."" Shi ma Jamilu Idris ya ce ""na santa tun muna aikin agaji a JNI (Jama'atu Nasril Islam) tun shekarar 1990 har zuwa rasuwarta"" sannan ya yi addu'ar Allah ya jikansu baki daya. Wani ɗan jarida mai suna Adamu Garba da ya yi aiki sosai da malama kan harkokin da'awa ya shaida wa BBC cewa an haifi Malama Rabi'atu Sufyan kimanin shkeara 62 da suka gabata, kuma su uku ne a wajen mahaifiyarsu. Tana da yaya Alhaji Yusuf wanda shi ma ya rasu, sai kuma ƙaninta Malam Sulaiman. Ta rasu ta bar mahaifiyarta da ƙanin nata Malam Sulaiman. Malama Rabi'atu Sufyan ƴar asalin ƙaramar hukumar Kura ce ta jihar Kano, kuma ta fara karatunta ne daga makarantar allo a can, daga bisani ta koma wajen kawunta a Lagos, ""amma ba ta daɗe sosai ba sai ta koma Kaduna."" Bayan ta koma Kaduna ne sai ta koma ƙarin karatu inda ta shiga wata makarantar Islamiyya a Kawo New Extension. Daga can ta wuce Salmatu Institute da ke Unguwar Mu'azu a Kaduna don zurfafa ilimi. Daga baya kuma ta koyar a makarantar Salmatu Institute ɗin da wata makaranta a Riga-Chikun da ma wasu makarantun da dama. Bayan wasu shekarau ta koma Jami'ar Ahmadu Bello Zaria inda ta yi digiri a fannin Larabci. Kafin rasuwarta Malama Rabi'atu ma'aikaciya ce a gwamnatin jihar Kaduna a matsayin mai kula da makarantun firamare. An fara sanin Malama Rabi'atu ne a lokacin da ta zama mamba ta ƙungiyar Da'awa ta mata ta Fomwan. Sannan ta zama mataimakiyar shugabar ƙungiyar Women In Da'awah. Daga baya ta ƙiriƙiri tata ƙungiyar mai suna Initiative for Muslim Women in Nigeria IMWAN, kuma ita ce shugabar ƙungiyar ta ƙasa. Malama ta yi aiki a matsayin jami'ar bayar da agajin gaggawa ta Jama'atu, ta yi mamba ta ƙungiyar MSS, sannan Sarkin Musulmi ya naɗa ta shugabar Gidauniyar Nana Asma'u ta ƙasa. ""Wani abin sha'awa shi ne malama ta rayu a kan neman ilimi da bayar da shi, kuma a kan wannan hanya Allah Ya karbi rayuwarta,"" in ji Adamu Garba. A lokacin gwamnatin Shugaban kasa Umaru Musa Yar'adua an gayyace ta gudanar da wadansu ayyuka da musamman da suka shafi mahajjata. Malama tana yawan gabatar da shirye-shirye a gidajen rediyo da talabijin, daga cikin waɗanda suka fi fice har da wanda take yi a gidan talabijin ɗin Farin Wata mai taken ""Mace Ta Gari"". Women with Substance Initiative ta ba ta lambar yabo a Abuja, haka ma kwamishinan ƴan sanda na jihar Kaduna ya ba ta lambar yabo kan wayar wa da matasa kai. Adamu Garba ya ce: ""Sarkin Zuru ma ya ba ta lambar yabo sakamakon Musuluntar da mutum 150 a wani ƙauye a ƙaramar hukumar Zuru lokacin da ta je Da'awa. ""Sannan akwai wani ƙauye ma a jihar Neja da ta samu nasarar muusuluntar da mutum a ƙalla 400 a garin, har ta jagoranci gina masallaci. ""Malama ta rayu a kan taimakon marayu da gina makarantu da masallatai. Ta kan shiga ƙauyukan da ba a taɓa tunani ba don yin da'awa,"" in ji shi. Ya ce malama ta goya yara da yawa da take kula da su da karatunsu, duk da cewa ita ba ta taɓa haihuwa ba. Cikin ayyukanta har da zuwa gidajen yari don yin wa'azi da kuma kai ziyara gidajen marayu. Wata ƴar jarida da ta yi aiki sosai tare da Malama Rabi'atu Sufyan, mai suna Rukayya Ayuba, mawallafiyar Mujallar Kallabi, ta ce: ""A yau gaba daya tunanina da juyayin da na tsinci kaina a ciki shi ne game da rasuwa Malama Rabi'atu. ""Abin mamaki shi ne yadda hirar yar uwarta da ta taɓa ba ni shekaru kimanin 15 da suka gabata ya rinka dawo min musamman ma labarin rayuwarta a lokacin da take tasowa. ""Hakika ba zan manta da wannan labari ba musamman ganin yadda ya yi daidai da yadda ake daƙushe karatun 'ya'ya mata a yankin da ta fito daga ciki wato arewacin Najeriya. Kafin Rabi'atu Sufyan ta shiga makarantar boko ta ce min ta sha gwagwarmaya da dama. Tun daga cin zarafi a cikin gida zuwa shiga halin ko-in-kula daga al'umma da ke kewaye da ita. ""Ta gaya min cewa mijin mahaifiyarta ne ya fara sa ta a makarantar koyon sana' a. Ya so ya tallafi rayuwarta ƙwarai da gaske amma sai fulako ya hana mahaifiyarta ta iya zama tare da ita. ""Ina tuna wannan duk kusan lokacin da na ga hoton ta a kafafen yada labarai, fuskar nan cike da tsagen Fulani (musamman ma zanen kalangu da 'yar baka). ""Sai a raina na ce lallai Malama muna alfahari da samun bafulatanar asali mai dimbin ilimi da kokarin yada shi lungu-lungu da sako-sako ba tare da gajiyawa ba. Wannan yana tuna min da rayuwar Nana Asma'u bint Fodio da rayuwar hidimar yaɗa ilimin addinin Musulunci na 'yan taru. A duk lokacin da na ci karo da hotunanta tana ziyartar ƙauyuka da bayar da tallafi ga al' ummar Musulmi. Rukayya Ayuba ta ƙara da cewa: ""Wata rana da ba zan manta da ita ba ita ce ranar da na hadu da Malama Rabi'atu a gidan mai ana yi mata garanbawul na motarta saboda za ta yi tafiya. ""A nan muka zauna a wajen garejin gidan man a kan benci muna dan tattaunawa game da tarihin rayuwarta. Na tambaye ta ko wannan zuwan da take yi sabis din mota ba matsala? ""Sai ta ce min babu, saboda hidimar addini take yi. Har ma ta ƙara min da cewar akwai 'yan ƙananan gyare-gyare na mota ma da da kanta take yi saboda gudun ɓacin rana. ""A cikin shekarar da na hadu da Malama Rabi'atu tana matakin karatunta na digiri na biyu ne. Wanda sannu a hankali ta cimma bayan komawarta makarantar Islamiyya da boko da girmanta. ""Ta yi min bayani cewar ta ga amfani ilimi kwarai da gaske domin ta dandana rashinsa a farkon rayuwarta. Don haka ne ba ta yi masa riƙon sakainar-kashi ba."""	https://www.bbc.com/hausa/rahotanni-61553152
politics	Zaben 2023: Abu biyar da Buhari ya gaya wa gwamnonin APC kan zaben fitar da gwani na shugaban kasa	"Shugaba Muhammadu Buhari na Najeriya ya umarci dukkan gwamnonin jihohin ƙasar na APC da su tabbatar da cewa sun nuna kyawawan ɗabi'u da manufofin jam'iyyar a lokacin zaɓen fitar da gwani na shugaban ƙasa da za a gudanar a makon gobe. Shugaban ƙasar ya faɗi hakan ne a yayin wata ganawa da ya yi da gwamnonin 22, da kuma shugaban jam'iyyar Sanata Abdullahi Adamu a ranar Talata. A cikin wata sanarwa da mai taimaka wa shugaban kan yaɗa labarai, Femi Adesina, ya fitar bayan ganawar Buhari ya yi magana ne a kan muhimman abubuwa biyar: Shugaba Buhari ya yi magana a kan zaɓukan da ke tafe na 2023 da kuma nuna muhimmancin haɗin kan ƴaƴan jam'iyyar APC a wannan lokaci na zaɓukan fitar da gwani. ""Tsare-tsaren zaɓukan 2023 sun kankama gadan-gadan, kuma na fahimci cewa jam'iyyun siyasar da suka fi nasara a faɗin duniya a ko yaushe suna dogara ne kan haɗin kan cikin gida da shugabanci na gari don samun manyan nasarori. ""Jam'iyyarmu ta APC ba za ta bambanta da sauran da suka yi nasara ba, har yanzu muna ci gaba da aiwatar da tsare-tsaren samar da ƙasa mai albarka,"" in ji shi. Shugaban ya yi magana a kan shekararsa ta ƙarshe a matsayin shugaban Najeriya. ""A yayin da na shiga shekarata ta ƙarshe a karo na biyu a matsayin shugaban ƙasar Najeriya, na fahimci muhimmancin buƙatar da ke akwai ta na samar da shugabanci mai ƙarfi a ƙarƙashin wannan sauyin mulkin, don tabbatar da cewa an yi komai cikin tsari. ""Irin wannan shugabanci shi ake buƙata don jam'iyyar ta cigaba da zama mai ƙarfi kuma dunƙulalliya. ""Sannan shi ake buƙata don bunƙasa ribar dimokuraɗiyya wajen tabbatar da cewa jam'iyyar ta ci gaba da samun iko da ƙasar, da samun yawan ƴan majalisun dokoki da kuma yawan jihohi,"" a cewar Buhari. Abu na uku da shugaban ya yi magana a kai shi ne zaɓen fitar da gwani na shugaban ƙasa na jam'iyyar APC da ke tafe. Ya ce: ""Nan da ƴan kwanaki, jam'iyyar za ta yi zaɓen fitar da gwani inda za a zaɓi ɗan takarar shugaban ƙasa a ƙarƙashin jam'iyyar. ""Wannan wani abu ne mai muhimmanci kuma sakamakon zaɓen zai tabbatar wa duniya irin ingancin APC wajen tabbatar da tsare-tsaren dimokuraɗiyya, da ala'ada da kuma shugabanci. Shugaban ya yi kira ga gwamnoni su sanya bukatun jam'iyyar a gaba, da yunkurinmu na kawo sauyi a dakkan yanayinmu, da kuma abin da yan kasarmu da kasashen duniya suke sa rai su gani daga wajenmu. Dole ne manufarmu ta kasance samun nasara ga jam'iyyarmu, kuma dole dan takarar da za mu zaba ya zama ya zama wanda zai bai wa talakawan Najeriya fatan samun nasara da karfin gwiwa tun ma gabanin zabe. Shugaba Buhari ya tabbatar da cewa za a ci gaba da tuntuba don tabbatar da cewa duka 'yan takara da masu ruwa da tsaki suna da ta cewa har zuwa lokacin babban taro, yana jaddada cewa za a ringa magance damuwar da za ta ringa tasowa saboda wasu dalilai, ta yadda APC za ta kara zama mai karfi. Da yake magana a madadin gwamnonin, gwamna Atiku Bagudu na jihar Kebbi, wanda shi ne shugaban kungiyar gwamnonin jam'iyyar APC ya ce dole ne jam'iyyar ta ɗora a kan nasarorin da ta samu lokacin zaben shugabanninta da aka yi a baya bayannan da kuma zabukan fitar da gwani da aka gudanar kawo yanzu, abin da ya sa aka samu yan takara da za su bi sawun kishin kasa da shugaban kasa ya nuna."	https://www.bbc.com/hausa/labarai-61650756
entertainment	Saurari Labarin 'Aikin 'Ya Mace' na Hikayata 2020	Latsa hoton sama ku saurari labarin 'Aikin 'Ya Mace' na Hikayata 2020	https://www.bbc.com/hausa/shirye-shirye-na-musamman-55522386
health	'Cutar laka ba ta hana ni cimma burina na zama wani abu ba'	Ahmed Salami mai shekara 18 ya dade yana mafarkin yadda zai shahara. An haife shi da cutar laka kuma sai da ya shekara shida sannan ya fara magana, ita din ma cikin in'ina. a﻿ yanzu da taimakon mahaifiyarsa, duk mako sai ya wallafa bidiyo a Youtube don aika sakon kwarin gwiwa ga masu lalurar nakasa.	https://www.bbc.com/hausa/articles/cd1yp6v04e0o
business	Coronavirus ta rage wa Najeriya dogon burinta a 2020	"Ministar kudin Najeriya ta ce gwamnatinsu ta ga bukatar tsayawa ta yi kididdiga kan tasirin annobar COVID-19 da kuma yadda faduwar farashin man fetur zai shafi tattalin arzikin kasar. Dr Zainab Shamsuna yayin gabatar da jawabi ga manema labarai bayan kammala taron majalisar zartarwar kasar a ranar Laraba, ta ce matakin zai hadar da ayyukan da aka sanya cikin kasafin kudin 2020 da ma wadanda ba a sa a kasafin ba. Ta ce manyan ayyukan da za a zaftare sun kai jimillar naira tirliyan 1.5 a cikin kasafin kudi. Raguwar farashin danyen man fetur daga dala 57 a kan duk gangar man fetur da Najeriya ta tsara a kasafin kudin zuwa dala 30 na nufin cewa kudaden shigar da za ta samu za su ragu sosai da sosai. ""Kusan kashi 45 cikin 100, kasa da abin da muka tsara saboda haka akwai bukatar mu yi gyaran fuska kan dumbin hasashen da muka yi a kasafin kudi da kuma cikin tsarin kashe kudi na matsakaicin wa'adi don su dace da zahirin halin da ake ciki,"" a cewar Zainab Shamsuna. Ta ce suna duba yiwuwar bunkasa adadin man fetur da ake hakowa don tabbatar da ganin a kalla Najeriya na samar da ganga miliyan 2.18 mafi karanci, kamar yadda aka tanada a cikin kasafin kudin 2020. Ministar ta ce tabbas sun damu da halin da tattalin arzikin kasar yake ciki. Don kuwa tana iya samun raguwar kudin shiga da kimanin kashi 40 zuwa 45. Kuma a cewar Zainab lamarin zai shafi jihohi saboda kudaden da ake rabawa a matakan gwamnatocin kasar uku zai yi matukar raguwa. Don haka ta ce suna sa rai su ma jihohi za su dauki makamantan wadannan matakai don yi wa tsare-tsarensu na kudi garambawul ta yadda za su dace da halin da ake ciki. ""Muna aiki ne bisa hasashen cewa komai bacin rana, gangar man fetur ba za ta gaza dala 30 a kasuwa ba, kuma za mu tabbatar adadin gangar man da muke hakowa a kullum ya kasance a kalla miliyan 2.18, a cewar ministar. Karin batutuwan da majalisar zartarwar ta tattauna kansu akwai dakatar da daukar ma'aikata, sai dai a bangarorin da suka zama tilas ciki har da tsaro da lafiya. Dr. Zainab ta ce an kuma bukaci su yi bitar yadda ake aiwatar da shirin bunkasa rayuwar al'umma wato Social Investment Programme, da kuma daga kafar da bai zama tilas ba kan wasu haraje-haraje ta yadda gwamnati za ta samu karin kudaden shiga. Daga cikin sauye-sauyen da za a yi wa kasafin kudin bana na Najeriyar har da rage yawan harajin da hukumar kwastam aka sa rai tun farko za ta samu a bana na naira tiriliyan 1.5. Zainab ta ce an yi haka ne bisa tunanin cewa yawan hada-hadar kasuwanci zai ragu. Haka zalika ta ce an amince da rage hasashen kudin da ake sa ran samu zuwa kashi 50 cikin dari daga ribar cefanar da kadarorin gwamnati. A wani bangare kuma, Babban Bankin Najeriya ya sanar da daukar karin matakan zaburar da tattalin arzikin kasar yayin da cutar covid-19 ke kara ta'azzara a fadin duniya. Kan haka ne ya ce zai zuba karin naira tiriliyan guda don zaburar da tattalin arzikin kasar. Haka zalika, bankin ya kuma bayyana aniyar samar da wata naira biliyan 100 rance don bunkasa bangaren lafiya. Ya kuma ce wani asusun naira tiriliyan daya da rabi na gudunmawar 'yan kasuwa wajen samar da ababen more rayuwa yana nan kan hanya, a karkashin kwamitin aiki kan tunkarar coronavirus don sada manoma da kasuwanni. Haka kuma ya umarci bankunan kasuwanci su rubanya tallafin da suke samarwa don mara baya ga masana'antun harhada magunguna da cibiyoyin kula da lafiya."	https://www.bbc.com/hausa/labarai-51955736
politics	Waiwaye: Ziyarar da Buhari ya kai Imo da toshe layukan waya a Katsina	"Wannan wani tsakure ne daga cikin muhimman abubuwan da suka faru a Najeriya a makon jiya. Gwamnan Borno da ke arewa maso gabashin Najeriya Babagana Umara Zulum ya kulla hulɗar kasuwanci tsakanin Bankin ƙasashen Larabawa kan raya tattalin arzikin Afirka, (BADEA) da ke Khartoum, babban birnin kasar Sudan. Yarjejeniyar ta ƙunshi fitar da alkama da ƙaro da manoman Borno ke samarwa. Jihar Borno ce kan gaba wajen noman alkama da ƙaro a Najeriya. Gwamna Zulum ya bayyana irin kalubalen da Borno ke fuskanta saboda hare-haren mayaƙan Boko Haram da suka durkusar da tattalin arziki da fannin noma don haka wannan hanya ce da za ta sake farfaɗo da ƙasar. Gwamnatin Adamawa da ke arewa maso gabashin Najeriya ta rufe makarantun kwana 30 cikin 34 da ke fadin jihar saboda matsaloli na tsaro. Sanarwar da kwamishiniyar Lafiya, Mrs Wilbina Jackson ta fitar na cewa an rufe makarantun daga ranar Litinin din da ta gabata har sai baba ta gani. A cewar sanarwar an ɗauki wannan mataki ne la'akari da taɓarɓarewa lamuran tsaro musamman na ɗalibai a makarantu. Adamawa na daga cikin jihohohin da ke fuskantar barazana daga hare-haren 'yan bindiga. Wasu 'yan bindiga sun yi garkuwa da ma'aikata uku a kamfanin tsohon shugaban kasa, Olusegun Obasanjo, a wani kauye a Abeokuta, babban birnin jihar Ogun da ke kudu maso yammacin Najeriya. Rundunar 'yan sanda ta jihar ta ce a ranar Laraba ce 'yan bindigar suka tare ma'aikatan uku karkashin kamfanin Obasanjo, Obasanjo Holdings da ke Kobape a karamar hukumar Obafemi-Owode Bayanin Sabo Nanono game da sauke shi da aka yi daga Minista Tsohon ministan gona na Najeriya Mohammed Sabo Nanono ya ce ba abu ba ne mai sauki rike ma'aikatar gonar kasar ba. Ya ce ma'aikatu masu zaman kansu na matukar taimakawa wajen mayar da aikin ma'aikatar mai wahala. Nanono ya bayyana hakan ne yayin mika al'amuran ma'aikatar ga sabon ministan, Dakta Mohammad Mahmood Abubakar, wanda ya gudana a Abuja. ""A wuri na ba abu ba ne mai sauki ba. A matsayina na wanda ya taba aiki a ma'aikata mai zaman kanta, dole a rika samun sabanin muradi a ma'aikatun gwamnati a nan da can. Amma a karshe mun fahimci juna da su."" Shugaban Najeriya Muhammad ya ce yana so a rika tunawa da shi a matsayin wanda ya daidaita Najeriya ta fuskar tsaro da tattalin arziki da habbakar kasa da nasarar da ya samu wajen yaki da cin hanci da rashawa. Cikin wata sanarwa da mai magana da yawun shugaban Femi Adesina ya fitar ya ce Buhari ya bayyana hakan ne a Owerri ranar Alhamis. Shugaban ya bayyana wa shugabannin kudu maso gabashin Najeriya a wata ziyara da ya kai ta kwana guda a jihar Imo cewa, cikin abin da ya yi kasa da shekara biyu da ya rage na mulkinsa, har yanzu harkar tsaro ita ce abin da ya fi bai wa mahimmanci. ""Idan babu tsaro, babu wanda ya isa ya yi wani abu, duk yadda za a yi kokarin kawo ci gaba. Tsaro shi ne abu mafi mahimmanci sannan tattalin arziki. Lokacin da mutane ke da cikakkiyar nutsuwa kan harkar tsaro ko wa zai mayar da hankali kan abin da yake gabansa"",in ji Buhari. An toshe layukan sadarwa a wasu sassa na jihar Katsina da ke arewacin Najeriya, kusan mako guda kenan bayan toshe na jihar Zamfara da ke makwaftaka da Jihar. Mai bai wa gwamnan Katsina shawara a kan harkokin tsaro Ibrahim Ahmed Katsina ne ya tabbatar wa BBC da batun katse layukan inda ya ce an ɗauki matakin ne domin inganta tsaro a jihar. Ƙananan hukumomin da lamarin ya shafa sun haɗa da Funtua da Bakori da Jibiya da Malumfashi da Faskari da Batsari da Ɗanmusa. Sauran kuwa su ne Sabuwa da Kankara da Dutsinma da Kurfi da Safana da Ɗandume. A cewar Ibrahim Kastina, ya zama wajibi gwamnatin Katsina ta ɗauki wannan mataki, domin hana ƴan bindigar da ke Zamfara gangarawa Katsina su ci gaba da amfani da waya da gudanar da harkokinsu. Rundunar sojin Najeriya ta ce ta kama wani babban kwamandan Boko Haram da ake kira Yawi Modu, wanda a kwanan nan ta ce tana nema ruwa a jallo. Cikin wata sanarwa da ta fitar a ranar Alhamis a Abuja jaridar da Premium times ta wallafa, Kakakin rundunar Onyema Nwachukwu ya ce rundunar ta kai wani samame ne wani wurin hada abubuwan fashewa da ke jihohin Yobe da Borno. Rundunar ta ayyana wasu mutane sama da 100 shekara biyar baya da take nema ruwa a jallo. Kuma ta wallafa sunayensu tare da makalesu a bainar jama'a. Wannan na zuwa ne dai a lokacin da wasu mambobin kungiyar ke ci gaba da tuba tare da mika wuya ga jami'an tsaro tare da iyalansu."	https://www.bbc.com/hausa/58530868
politics	Da alama sabuwar baraka na shirin kunno kai a jam’iyyar PDP	Ga alama daukar gwamnan Jihar Delta, Ifeanyi Okowa, da dan takarar shugaban kasa a babbar jam’iyyar adawa a Najeriya PDP Atiku Abubakar ya yi na nuna yiwuwar barkewar sabuwar baraka a jam`iyyar.  Irin yadda wasu fitattu a jam’iyyar da ake yi wa kallon manya a PDP suka fito suna kokarin kwayewa dan takarar shugaban kasar zani a kasuwa, inda suke cewa bai kyauta ba da ya tsallake gwamnan jihar Rivers Nyesom Wike, ya dauki  a matsayin abokin takara, alama ce ta yankan shakku cewa za su kunna wata wutar rikici, wadda idan ba a yiwu  tubkar-hanci ba za ta cinye jam`iyyar.  Farfesa Kamilu Sani Fagge, Malami a Jami`ar Bayero ta Kano, ya shaida wa BBC cewa idan  jam’iyyar ta PDP ba ta yi kokari ta  dinke barakar da ke cikinta  ba, hakan zai yi mata babbar illa.  Ya ce “Irin wannan barakar ce ta janyo wa jam’iyyar matsala a zaben 2015, don haka idan har ba su dinke ta ba lallai za su sha mamaki a zabe mai zuwa.” Shi dai gwamnan jihar Binuwai Samuel Ortom, a wata zantawa da`yan jarida ya ce sam-sam dan takarar shugaban kasar Atiku Ababukar, bai yi halacci ba da ya ki amincewa da gwamna Wike a matsayin mataimaki.  Ya kuma ce ko bayan da ya zabi Okowa, bai yi wani yunkurin lallashin Wike ba, don haka babu laifi idan Wike ya juya wa jam`iyyar da kuma dan takarar nasu baya.  Shi kuwa tsohon gwamnan Ekiti, Ayo Fayose, cewa ya yi a kule yake kuma ya yanke shawarar goyon bayan mulki ya koma kudancin Najeriya, wato yankinsa, saboda ba a kai ruwa daji gida bai jika ba.  Wadannan jiga-jigan PDP na wannan tada-kurar ne a dai-dai lokacin da wasu`yan takarar shugaban kasa da kusoshin wasu jam`iyyun hamayyar ke jele zuwa wajen Wike, kuma ga dukkan alamu da nufin yin wuf da shi daga jam`iyyar PDP.  Jam`iyyar PDP dai  ba ta dade da kashe maganar karba-karba da tsayar da dan takarar shugaban kasa ba kuma sai ga wata sabuwa.	https://www.bbc.com/hausa/articles/c908w2w8e9qo
technology	Coronavirus: Facebook da Twitter sun cire sakonnin shugabannin wasu kasashe	"Facebook ya cire wani bidiyo da shugaban Brazil, Jair Bolsonaro ya wallafa a shafinsa, wanda ke cewa hydroxychloroquine na maganin coronavirus. Shugaba Bolsonaro ya sha yin watsi da cutar kuma ya bukaci 'yan kasarsa su yi fatali da shawarwarin da likitoci ke bayarwa kan barin tazara. Wannan ya biyo bayan cire wani sako da Shugaban Venezuela, Shugaba Nicolas Maduro ya wallafa, wanda ke dauke da bayanin yadda mutum zai sha maganin cutar a gida ba tare da zuwa asibiti ba. Duka shafukan biyu na sada zumunta ba su cika kutse kan sakonnin da shugabanni ke wallafawa ba, ko da kuwa a ce ba gaskiya ba ne. Misali, Twitter ya ce ""zai yi kuskure idan ya bai cire sakon ba"" idan shugabannin kasashe suka karya dokoki. Amma duka manyan shafukan sada zumunta na fuskantar matsin lamba kan yaki da labaran bogi da suka shafi annobar coronavirus. Twitter ya yi bitar dokokinsa na yaki da labaran karya kan lafiya, da ya ci karo da dokokin lafiya na kasa da kasa. Kuma Facebook ya dauki mataki kusan irin wannan wajen cire duk wani labari da ka iya jawo illa. Sakonnin Shugaba Bolsonaro sun nuna shi yana magana da mutane a titunan Taguatinga. Facebook ya ce ya cire bidiyon ne daga Facebook da Instagram, saboda ya kauce wa ka'idojinta, kamar yada kamfanin ya shaida wa BBC. Bayanan da kamfanin ya fitar daga baya ga shafukan labarai na intanet na Buzzfeed da The Verge, sun nuna cewa an cire sakonnin ne saboda hydroxychlorine. Hukumar lafiya ta Duniya ta ce yayin da hade-haden wasu magunguna na iya yin tasiri kan cutar, kawo yanzu babu wani tsayayyen magani da ke warkar da cutar. Kuma har yanzu ba a tabbatar da sahihancin amfani da hydroxychloroquine da sinadarin chloroquine a matsayin maganin cutar ba. Sai dai duk da rashin gwaje-gwaje, a yanzu, hukumar kula da ingancin abinci da magunguna ta Amurka, FDA, ta amince a fara amfani da magungunan biyu, wadanda magungunan malaria ne, wajen bai wa masu fama da Covid-19 da ke kwance a asibiti. FDA ta ce yiwuwar amfaninsu ta fi illolin da za su iya yi. Amma Shugaban Amurka Donald Trump ya tallata amfani da hydroxychloroquine a matsayin maganin cutar a makon da ya wuce, kafin FDA ta sana Kuma an goge wani sako da lauyansa kuma tsohon magajin garin New York Rudy Giuliani, ya wallafa da ke cewa magungunan na maganin cutar dari bisa dari. Ya ambato wani mai goyon bayan Shugaba Trump, Charlie Kirk, wanda shi ma aka goge wasu sakonni da ya wallafa. A Burtaniya, an kafa wani kwamiti a ofishin Firai Minista da zai yi aiki da shafukan sada zumunta wajen cire labaran karya da bayanan da ka iya jawo illar. Karin labaran da za ku so ku karanta"	https://www.bbc.com/hausa/labarai-52111341
religion	Zakatul-Fitr: Yadda ake Zakkar Fidda-kai	Malamin addinin Musulunci a Najeriya, Dr Jabir Maihula, ya yi bayani dalla-dalla kan yadda ake Zakkar Fidda kai kwanaki kadan kafin gudanar da karamar Sallah.	https://www.bbc.com/hausa/labarai-52747880
religion	Najeriya: An kona coci kan batan wani yaro a Akure	Wasu masu zanga-zanga sun kona wani coci a birnin Akure da ke kudu maso yammacin Najeriya, sakamakon jita-jitar cewa an gano gawar wata yaro dan shekara daya da ya bata, a cikin mumbarin cocin. Ganau sun ce 'yan sanda sun harbi masu zanga-zangar biyu a yayin da jami'an tsaron ke kokarin tarwatsa taron. 'Yan sanda sun ce an kashe jami'insu daya. A watan da ya gabata ne yaron mai suna Sotitobire Miracle ya bata, a yayin da ya je cocin tare da mahaifiyarsa. Ba a san takamaimai yadda yaron ya bace ba, amma mahaifiyarsa Modupe Kolawole, ta shaida wa BBC cewa tana zargin wasu mugaye da aikata hakan. Hukumar tsaro ta farin kaya a Najeriya ta kama Alfa Babatunde, wanda shi ne mamallakin cocin a makon da ya gabata, kan batan yaron. Har yanzu dai bai ce komai ba kan batun. Wakiliyar BBC ta sashen Yarbanci Temitope Adedeji wacce ta halarci cocin ta ruwaito cewa babu tabbas ko an gano gawar yaron.	https://www.bbc.com/hausa/labarai-50840457
health	Yadda mutum zai tsira daga tunanin kashe kansa	A hankali ana samun ƙaruwar mutanen da ke kashe kansu a Najeriya, musamman ma matasa. Babban Bankin Duniya a 2019 ya ce yawan masu kashe kansu ya ƙaru da kashi 3.5 cikin 100 a ƙasar. A shekarar 2021 kawai, an samu mutum 50 da suka kashe kansu. Wasu ƙwararrun ma na cewa ba a faye samun labaran da yawan mutanen da ke kashe kansu ba. BBC Hausa ta tuntuɓi Dr Dayyaba Shu’aibu, wata likitar lafiyar ƙwaƙwalwa da ta yi bayani kan yadda za a gane idan mutum yana tunanin kashe kansa, da matakan da za a bi a dakatar da hakan.	https://www.bbc.com/hausa/articles/c4n76w0g9xlo
sports	Lukaku ya kammala komawa Inter Milan domin buga wasannin aro	Romelu Lukaku ya koma Inter Milan, domin buga wasannin aro kaka daya, bayan shekara daya da Chelsea ta saye shi. Dan wasan tawagar Belgium ya ci kwallo 15 a dukkan wasannin da ya yi wa Chelsea a kakar da aka kamma ta bana. Har da kwallo takwas a wasa 26 da ya zura a raga a gasar Premier League da Manchester City ta lashe. Haka kuma an fahinci cewar Lukaku zai amince ya rage albashinsa, domin ya sake komawa Inter, wadda ya lashe Serie A da ita a 2020/21. Yanayin tattalin arzikin kungiyoyin Italiya, ba zai sa Inter ta iya biyan albashin Lukaku ba, ko sayen dan wasan daga Chelsea. Lukaku ya bar Chelsea ya koma taka leda a Everton kan fam miliyan 28 a 2014, wanda ya koma Stamford Bridge daga Inter a bara. Chelsea ta sayi dan wasan daga kungiyar da ke buga Serie A a matakin wanda ta dauka mafi tsada a tarihi, kan kwantiragin kaka biyar. Lukaku ya bayar da hakuri, bayan wata hira da ya yi, wanda ya ce baya jin dadin rawar da yake takawa karkashin koci, Thomas Tuchel, yana kuma son sake komawa Inter Milan nan gaba. Chelsea wadda za ta buga Champions League a kaka mai zuwa ta kare a mataki na uku a Premier League, sannann ta rasa FA Cup da League Cup a hannun Liverpool a wasannin karshe a kakar da ta wuce. Iner Milan, wadda itama za ta fafata a babbar gasar kofin Zakarun Turai, ta yi ta biyu a Serie A da AC Milan ta lashe karon farko, bayan kaka 11.	https://www.bbc.com/hausa/articles/cd1k6nkl13zo
health	Ko jihohin Najeriya sun shirya wa coronavirus?	Cutar coronavirus ta zama annoba a fadin duniya inda a halin yanzu sama da mutum 400,000 ke dauke da cutar a fadin duniya. Masana lafiya sun bayyana cewa har yanzu cutar ba ta da wani riga-kafi ko kuma sannanen magani da za a iya amfani da shi domin kare kai daga annobar. Manyan kasashen duniya irin su Amurka da China tuni suka dukufa wajen nemo maganin wannan annoba sakamakon su ma ba su tsira daga wannan cuta ba. Kasar Italiya ita ce kasar da cutar ta fi yi wa katutu sakamakon yadda jama'ar kasar ke mutuwa inda aka taba samun sama da mutum 700 sun mutu a rana guda. Kasashe da dama ciki har da na nahiyar Afirka sun tashi tsaye wajen daukar matakai na kariya domin kare kansu daga wannan annoba ganin yadda cutar ke yi wa jama'a dauki dai-dai a manyan kasashen duniya. Najeriya wadda ake yi wa kirari da uwa ma ba da mama a Afirka, sakamakon yawan jama'arta da kuma karfin tattalin arzikinta na daga cikin kasashen nahiyar Afirka da cutar ta bulla kuma a kullum ake samun sama da mutum biyu da ake samun rahoton cewa sun kamu da cutar. Kasar ta fara daukar matakai tun bayan da ta ga alamar cewa cutar ta fara bazuwa matuka inda ta fara da rufe tashoshin jirgin sama. Sai dai a wannan makala BBC ta yi duba kan ko matakan da gwamnatoci ke dauka sun isa, ko da sauran rina a kaba? Kasar na da jihohi 36 kuma kusan ko wace jiha a kasar na cikin fargaba da dar-dar na tsoron bullar wannan cuta ganin cewa a fannin lafiya, akasarin jihohin kasar na cikin wani hali. Sai dai a fadin Najeriya, dakunan gwajin cutar coronavirus guda biyar ne kacal inda jihar Legas ke da biyu sai daddaya a jihohin Edo da Osun, birnin tarayya Abuja na da daya, idan aka hada duka biyar kenan. A halin yanzu akwai kayayyakin gwaji da suka iso Najeriya wadanda hamshakin mai kudin nan na China Jack Ma ya bayar da tallafinsu kuma ana sa ran cewa za a rarraba su wadannan wurare biyar. Wannan na nufin duk wanda ya kamu da wannan cuta daga wata jiha sai dai a dauki samfurin abin da ake bukata na mara lafiyar domin kai wa daya daga cikin wadancan jihohi a gwada. Shirin Gwamnatin Tarayya na yaki da coronavirus Tun kafin bullar wannan cuta ta coronavirus, gwamnatin Najeriya ta ce ta shirya tsaf ko da a ce wannan cuta ta bulla a kasar ,domin dakile ta. A wata hira da kafar yada labarai ta CNN, shugaban hukumar yaki da yaduwar cututtuka ta Najeriya Chikwe Ihekweazu ya yi ikirarin cewa ''kasar ta yaki manyan cututtuka kamar Ebola da cutar Lassa, akwai kwararru da za su yaki wannan cuta''. Sai dai yayin da wannan cuta ta fara yaduwa gadan-gadan a Najeriya, jama'a da dama na kokawa kan wannan hukumar, inda suke ganin cewa ba ta da karfin da za ta iya yakar wannan cuta ganin yadda kasar ke da miliyoyin mutane a jihohi 36. Hukumar na kokari wajen wayar da kan jama'a musamman a shirye-shirye na gidajen rediyo da kuma shafukan sada zumunta musamman Twitter. Dakta Tasi'u Ibrahim, wanda likita ne a asibitin koyarwa na Jami'ar Ahmadu Bello da ke Zariya, ya bayyana cewa a ganinsa gwamnatin tarayya ba ta shirya yaki da coronavirus ba, ''domin ko asibitin fadar shugaban kasa ma bai shirya tunkarar wannan cuta ba ballantana sauran manyan asibitoci na fadin kasar.'' Ya ce akwai bukatar na'urar da ke taimaka wa masu cutar wajen yin numfashi wato ventilator, wajen kula da masu dauke da cutar. Ya bayyana cewa kasar ba ta da isassun irin wadannan na'urori don haka batun a ce kasar ta shirya bai taso ba. Jihar da wannan cuta dai ta fara bulla a Najeriya ita ce Legas, wane irin shiri za a iya cewa jihar ta Legas ta yi domin yaki da wannan cuta da kuma hana yaduwarta? Ganin cewa akasarin masu dauke da wannan cuta a Najeriya na jihar ta Legas kamar yadda hukumar NCDC ta bayyana, jihar kan zama farko wajen daukar matakai wadanda daga baya sauran jihohi ke bi. Tuni jihar ta bayar da umarnin rufe makarantu da jami'o'i da haramta taron jama'a da kuma bayar da tazara tsakanin jama'a na akalla mita daya zuwa biyu tsakanin mutane. Daga baya jihar ta kara tsaurara matakai na rufe kasuwanni da shaguna inda sai shagunan kayayyakin abinci kadai aka yarda su bude su ma da matakai. Duk da cewa gwamnatin jihar ta ce tana iyakar bakin kokarinta wajen ganin cewa ta shawo kan wannan matsala, masana harkokin yau da kullum a Najeriya irin su Dakta Abubakar Kari na ganin cewa babu wata jiha a Najeriya da za a iya cewa ta shirya tsaf domin tunkarar wannan matsala. Ya ce ''Asibitocin koyarwa da kuma asibitocin kwararru na Najeriya na cikin wani hali na kusan babu komai a cikinsu''. Ya ce akasari asibitocin babu isassun likitoci. ''Ko akwai isassun likitoci za a ga babu gadajen kwantar da marasa lafiya ko kuma na'urorin gwajin cututtuka.'' Bayan jihar Legas, jihar Ogun ce jiha ta biyu da coronavirus ta bulla kuma kamar takwararta jihar Legas, jihar Ogun ta haramta duk wasu taruka da suka wuce mutum 50 da zuwa coci-coci da masallatai da kuma kulle makarantu. Kamar sauran jihohi, gwamnatin jihar ta samar da wurin killace masu dauke da cutar ta coronavirus, kuma ta ce tana iya bakin kokarinta wurin yaki da wannan annoba. Jihar ta dauki matakai kan masana'antu da wuraren ayyuka kamar bankuna inda ta ce kada a samu sama da mutum 20 a cikinsu a lokaci guda. Hakazalika, masu mota tasi an hana su daukar sama da mutum uku a cikin mota duk a yunkurin hana yaduwar wannan cuta Duk da cewa wannan jiha ta Osun ta nuna alamun shiri na tunkarar wannan cuta, Dakta Tasi'u Ibrahim wanda likita ne a jihar Kaduna ya yi wa jihohin Najeriya kudin goro inda ya ce ''ba da gaske suke yi ba wajen yaki da cutar.'' ''An bar shiri tun rani sakamakon yadda aka yi watsi da bangaren lafiya na kasar tun tuni. Ko a makonnin da suka gabata ganin yadda wannan annoba ke illa ga manyan kasashen duniya, ya kamata a ce kasar ta dauki mataki da wuri amma hakan bai yiwu ba. Jihohin Kaduna da Kano da Neja Duk da cewa har zuwa lokacin rubuta wannan labari ba a samu bullar cutar cornavirus ba, wadannan jihohin sun dauki matakai tsaurara domin guje yaduwar coronavirus. Jihohin sun rufe makarantun firamare da sakanadare da jami'o'i, sun hana duk wasu taruka na biki ko na addinai, da kuma takaita ma'aikata masu zuwa aikin gwamnati da kuma rage cunkoso a kasuwanni. Jihohi da dama a Najeriya sun dauki irin wadannan matakai, sai dai masana lafiya da dama na ganin cewa ya kamata jihohin su kara mayar da hankali wajen yaki da wannan cuta, domin duk yadda ake tunanin wannan cuta ta wuce nan. Cikin matakan da gwamnatin jihar Kano ta dauka, gwamnatin ta haramta wa manyan motoci kirar luxurious da suka taso daga jihar Legas zuwa Kano ganin cewa jihar Legas na daga cikin jihohin da cutar ta fi yaduwa a kasar. Ita kuma jihar Kaduna ta rufe kasuwanni tare da neman gwamnatin tarayya ta dakatar da jirgin kasa da ke hada-hada daga Kaduna zuwa Abuja kusan sau hudu a rana. Gwamnatin jihar Neja kuma ta saka dokar takaita zirga-zirga a jihar ganin cewa jihar na da kusanci da Abuja babban birnin Najeriya Ya ce wannan ishara ce ga ma'aikatan gwamnati ganin cewa idan suka ki aikata abin da yakamata bayan sun samu dama, abin na iya dawowa kansu. Ga misali wajen killace jama'a a Kano guda uku ne. AKwai daya a garin 'Yar Gaya mai gado 14. Sai daya a Kwanar Dawaki wanda kamfanin Pfizer ya gina wa jihar tuntuni. Sai kuma an ware wani bangare a asibitin koyarwa na Aminu Kano wanda idan bukata ta taso za a iya amfani da shi. A Jigawa kuma akwai cibiya mai daukar mutum 20, sannan gwamnatin jihar ta ce za su bude wasu cibiyoyin a yankunan masarautun jihar.	https://www.bbc.com/hausa/rahotanni-52036592
health	A﻿msoshin Takardunku 26/11/2022	Shin kun san dalilin da yake sa haƙoran mutum ke zubewa a lokacin da ya tsufa? Kuma me mutum zai yi domin magance haka? Dakta Isah Tijjani Dawaki da ke asibitin Mallam Aminu Kano ya amsa wadannan tambayo tare da ƙarin bayani.	https://www.bbc.com/hausa/articles/cmlkk242epeo
technology	An kara zamanantar da na'urar gane makaryata	"Farfesa Yael Hanein ta makala min wasu wayoyi a kuncin hagu. ""Sai ta ce min, ""motsa idanunki sannan ki kifta, kuma ki yi murmushi. Nan ba da jimawa ba za mu gane ko kin iya karya ko ba ki iya ba."" Farfesa Hanein da abokin aikinta Farfesa Dino Levy ne ke jagorantar wasu masu bincike a jami'ar Tel Aviv ta kasar Isra'ila da suka samar da wata sabuwar fasahar gane mai shirga karya. Sun ce bincikensu ya sa sun gano makaryata iri biyu - wadanda ke motsa girarsu yayin da suke fadin karya ko sun ki ko sun so, da wadanda ba sa iya hana wani motsin da labbansu ke yi yayin da suka taba kuncinsu. Manhajar da suka kirkira na iya bankado kashi 73 cikin 100 na karerayin da ake furtawa kuma suna da niyyar inganta ta. ""Idan mutum ya yi kokarin boye karyar da ya yi, daya daga cikin abubuwan da yakan yi shi ne hana jikinsa motsawa kamar yadda aka saba,"" in ji ta. Farfesa Levy ta kara da cewa: ""Sai dai abu ne mai matukar wahala mutum ya iya boye karyar da ya sharara idan aka yi amfani da wannan fasahar."" Hanyoyin gane an sharara karya kusan sun dade kamar ita kan ta karyar. Wani tsohon misali da aka adana a tarihi shi ne wanda aka samo daga China a shekara ta 1000 kafin zuwan Annabi Isa, inda wanda ake bukatar mutumin da ake tuhuma ya cika bakinsa da busasshiyar shinkafa. Bayan wani lokaci sai a duba kwayoyin shinkafar kuma idan sun kasance a bushe sai a ce mutumin ya aikata laifi da ake tuhumarsa da aikatawa. Hikimar a nan ita ce idan lallai mutumin ya shara karya, to zai tsorata ko zai zama cikin damuwa, matakin da zai sa bakinsa ya bushe. A farkon karni na 20 aka fara kera na'urori masu gane makaryata. Mafi shahara cikinsu shi ne ""analogue plygraph"", wanda ke da allurai uku zuwa hudu da ke cike da tawada wadanda ke yin zane a kan wata takarda mai wucewa. Ana makala wa mutumin da ake tuhuma da yin karya wasu wayoyi a yatsunsa, da hannayensa da kuma a jikinsa kuma na'urar na auna saurin numfashinsa da bugawar jininsa da yawa zufa da ke fitowa a jikinsa yayin da yake amsa tambayoyin da ake yi ma sa. Sai dai an dade an tababa kan sahihancin wadannan na'urorin da kuma hasashen da wasu ke yi cewa ana iya rikita na'urar har ta kasa gane ko ana karya ko uma gaskiya ake fadi. Saboda wannan ne masu bincike da kamfanoni masu kere-keren kayan fasahar zamani ke kokari kera wasu sababbin na'urori na zamani da suka fi na shekaru baya. A Jami'ar Erasmus ta birin Rotterdam da ke kasar Netherlands, Dakta Sebastian Speer da masu taimaka masa na amfani da na'urar MRI (magnetic resonance imaging) domin gane idan wani na yin karya ko yana cutar da wani. Suna yin haka ne ta hanyar kallo sauyin launuka a hotunan da kwakwalwarsa ke yi yayin da suke amsa tambayoyi. ""A takaice muna kallon bagarori daban-daban na kwakwalwa da suka fi motsawa a hotunan da na'urar ta MRI ke dauka a duk lokacin da mutumin ya yanke shawarar yi karya ko kuma ya fadi gaskiya"", in ji Dokta Speer. Daya daga cikin sababbin na'urorin ita ce EyeDetect wadda kamfanin Converus ta jihar Utah ta Amurka ke kerawa. Ta kan nadi bayanai ne a duk lokacin da mutum ya kifta idanunsa domin gane ko yana sharota ne. Kamfanin Converus ya ce ana amfani da na'urar EyeDetect a fiye da wurare 600 cikin kasashe 50, cikinsu har da hukumomin shari'a 65 na Amurka kuma kusan 100 a duniya. Jami'an 'yan sanda na iya amfani da EyeDetect domin tambayar wadanda ake tuhuma da aikata laifuka. Sai dai wani tsohon jami'in hukumar leke asiri ta Amurka CIA, Christopher Burgess ya gargadi mutane kan dogara kacokan kan wadannan hanyoyin binciken domin gane gaskiya ko rashinta ga wadanda ake tuhuma. ""Wannan hanya ce daya tilo - amma tabbacin sahihancinta shi ne yadda na'urar za ta gano mugun iri da wadanda ke cutar da al'uma,"" inji shi. Bayan da aka kammala bincike kai na, sai na tambayi Farfesa Yael Hanein ko na yi nasarar tsallake binciken. Sai farfesoshin biyu suka yi murmushi suka ce min, ""Gaskiya ba ki iya boye karya ba samsam."""	https://www.bbc.com/hausa/rahotanni-60196296
entertainment	..Daga bakin mai ita tare da Isa Feroz Khan: Ina da na sanin abubuwa da dama	Latsa hoton da ke sama don kallon bidiyon: Daga bakin mai ita wani shiri na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 10, shirin ya tattauna da Isa Adam wanda aka fi sani da Isa Feroz Khan kuma ya bayyana irin abubuwan da suka fi burge shi a rayuwarsa da kuma irin zabin macen da zai aura. Bidiyo: Fatima Othman Wasu na baya da za ku iya gani	https://www.bbc.com/hausa/labarai-51127149
entertainment	Jawabin Sarki Charles na farko a gaban majalisun dokokin Birtaniya	Sarki Charles na III ya yi jawabi a gaban Majalisar Dokokin kasar a karon farko a matsayinsa na sarki a dakin taro na Westminster. Shugabannin majalisun wakilai da na dattawa sun yi ta jawabai na ta'aziyyar Sarauniya.	https://www.bbc.com/hausa/articles/c2q49yqq4g9o
sports	Ko Liverpool za ta iya lashe kofi hudu a bana?	"Liverpool na kan hanyar lashe kofi hudu -  tarihin da ba a taɓa yi ba a Ingila. Wasanni shida suka rage wa Liverpool ta kafa wannan tarihin na lashe kofuna huɗu a kaka ɗaya. Liverpool za ta iya lashe kofi huɗu a kakar bana - ko kuma ta ƙare da kofi ɗaya kacal na Carabao da ta lashe. Celtic ce kawai a kakar 1966-67 ta lashe kofin Turai da lig da kuma kofin ƙalubale na gida - ko da yake yawancin ƙasashen ba a buga gasa biyu a cikin gida a kaka ɗaya. Liverpool yanzu ta kai wasan ƙarshe a gasar Zakarun Turai - za ta haɗu ne da Real Madrid ko Manchester City a Paris. Maki ɗaya ya raba Liverpool tsakaninta da Manchester City da ke jagorancin teburin Firimiya, yayin da ya rage wasanni huɗu a kammala gasar. Nasarar da Liverpool ta samu kan Villarreal a gasar Zakarun Turai a ranar Talata na nufin: Liverpool ta lashe kofi uku tun da ta ɗauko Mohamed Salah a 2017 - Kofin Zakarun Turai a kakar 2018-19 da Firimiya a 2019-20 da Carabao a bana. Kofi uku kawai ta lashe a shekara 13 kafin zuwansa. Ɗan wasan na Masar wanda shi ya fi ci mata ƙwallaye a raga a kakar bana da ƙwallaye 30 ya ce: ""Muna yaƙin lashe komi. Mun ɗauki kofi ɗaya kuma yanzu mun kai wasan ƙarshe. Za mu ci gaba da yaƙi a Firimiya. ""Kofi huɗu muka sa a gaba a yanzu, Kila ba tun da aka soma kaka ba. Na fi mayar da hankali kan kofin Zakarun Turai da na Firimiya. Amma yanzu me zai hana? Bayan mun doke Man City a FA wasan dab da ƙarshe ina ganin hakan na iya faruwa. ""Bayan wasannin rukuni, na fara tunanin, za mu lashe kofin Zakarun Turai a bana."" ""Na fi son mu buga wasan ƙarshe da Madrid. City ba sauki."" Klopp ya ƙara da cewa ""abu ne mai wahala ka iya kai wasan ƙarshe a gasa uku, kila shi ya sa babu wanda ya taɓa yi."""	https://www.bbc.com/hausa/wasanni-61323961
entertainment	Daga Bakin Mai Ita tare da Mudassir Kassim	Daga Bakin Mai Ita shiri ne na BBC Hausa da ke kawo muku hira da fitattun mutane kan wasu abubuwa da suka shafi rayuwarsu zalla. A wannan kashi na 109, mun tattauna da fitaccen mawaki a masana'antar Kannywood Mudassir Kassim. Ya amsa tambayoyin da suka shafi rayuwarsa da sana'arsa.	https://www.bbc.com/hausa/articles/c0d1ll2kvl0o
technology	Yadda Amurka ta kama fitattun 'yan Najeriya na Instagram da dala miliyan 40	"Kwana ɗaya bayan cika shekaru 29 da haihuwarsa a watan Mayu, Olalekan Jacob Ponle ya wallafa hotonsa a shafin Instagram inda yake tsaye kusa da wata mota ƙirar Lamborghini a Dubai. ""Ku bar bari mutane na sa ku kuna jin ba ku yarda da kanku ba dangane da dukiyar da kuka mallaka,"" ya yi gargaɗi kan saka kayayyaki masu tsada da kuma sauran kaya samfurin Gucci daga sama har ƙasa. Bayan wata ɗaya, an kama ɗan Najeriyar nan mai suna ""mrwoodberry"" na Instagram a Dubai, inda 'yan sanda suka kama shi da zargin almubazaranci da kuɗi da kuma damfara. Cikin gwamman 'yan nahiyar Afrika da 'yan sandan suka kama akwai wani wanda mai shekaru 37 wanda ya yi fice a cikinsu mai suna Ramon Oloruna Abbas wanda aka fi sani da Hushpuppi. Hushpuppi ko kuma hush na da mabiya miliyan 2.4 a Instagram. 'Yan sanda a ƙasar sun bayyana cewa sun gano dala miliyan 40 lakadan a gidansa tare da motocin alfarma 13 da kuɗinsu ya kai dala miliyan 6.8 da kuma kwamfutoci 21 da wayoyin hannu 47 da kuma adireshin kusan mutum miliyan biyu da ake zargin ya damfara. Tuni aka tafi da Mista Abbas da kuma Mista Ponle zuwa ƙasar Amurka inda ake tuhumarsu a wata kotu a Chicago da zargin damfara ta intanet da kuma halarta kuɗin haram na miliyoyin daloli. Har yanzu ba a nemi waɗanda ake zargin da su ɗaukaka ƙara ba sakamakon ba a yanke hukunci aka gano ko suna da gaskiya ko ba su da ita ba. ""Ina tunanin akwai nau'i na fankama a tattare da su sakamakon suna tunanin suna takatsan-tsan da yadda suke aikinsu a intanet, amma suna rayuwa ta ƙasaita tare da nuna kawunansu a kafafen sada zumunta,"" in ji Glen Donath, wani tsohon mai shigar da ƙara da ke ofishin lauyoyin ƙasar Amurka. Yadda suka rinƙa nuna kansu a kafafen sada zumunta ne ya sa aka fara saka alamar tambaya kan yadda suke samun kuɗi. Da kansu suka bayar da bayanai a kansu ga masu bincike na ƙasar Amurka sakamakon yadda suke wallafa abubuwan da suke yi a Instagram Snapchat. A shafin Instagram, hushpuppi ya fake da cewa shi mai harkar gidaje ne kuma yana da rukuni na bidiyoyi a shafinsa da ya saka wa ""Flexing"". A watan Afrilu, Hushpuppi ya sake biyan kuɗin hayarsa a rukunin gidaje na Exclusive Versace Apartments da ke Dubai ƙarƙashin sunansa da kuma lambar wayarsa. ""Ina godiya ga ubangiji dangane da albarkar da ka saka a rayuwata. Ina kira gare shi ya kunyata waɗanda suke jira na kunyata,"" ya saka hoton wata mota ƙirar Rolls-Royce kwanaki kaɗan kafin a kama shi. ""Abbas na samun waɗannan kuɗaɗen ne ta hanyar aikata laifuka, kuma yana daga cikin shugabannin ƙungiyoyin masu damfara ta intanet da kuma halarta kuɗin haram, inda suke damfarar mutane a faɗin duniya,"" in ji ƙungiyar bincike da FBI a Amurka. A wani lamari da ya faru, wani kamfanin ya yi zargin cewa ya rasa kuɗaɗe da suka kai dala miliyan 14.7 ta hanyar damfara ta intanet inda kuɗin kuma suka ƙre a asusun ajiya na hushpuppi a ƙasashe a dama. A takardar koken, an yi zargin cewa yana ɗaya daga cikin wani shiri da aka yi na satar dala miliyan 124 daga wani kulob na ƙwallo na nahiyar Turai. FBI ta samu bayanai daga Google dinsa da Apple iCloud da Instagram da Snapchat waɗanda ake zargin cewa suna ɗauke da bayanai na banki da fasfo dinsa da kuma tattaunawarsa da waɗanda ake zargi da yunƙurin aikata laifin. Wani bincike da wani kamfanin samar da tsaro na Agari ya yi ya gano cewa kusan kashi 90 cikin 100 na damfara da ake yi ta hanyar email na zuwa ne daga Afrika ta Yamma. Koken da aka kai kan Mista Abbas da kuma Mista Ponle ya nuna a zahiri abubuwan da suke yi ya yi kama da abin da kamfanin tsaron yake kira ""Vendor Email Compromise Tactics,"" wanda hakan wata dabara ce da 'yan damfara ke shiga adreshin email din mutum su yi abin da suka ga dama. Ta hakan, suna lura da da kuma sa ido kan maganganu da ake yi tsakanin mai siya da siyarwa. ""Masu damfarar za su tattara bayanai su jira har lokacin da saƙon email din zai iso,"" in ji Crane Hassold, wani babban darakta a kamfanin tsaro na Agari. ""Ɗan damfarar zai juya saƙon email ɗin zuwa nasa, ya rubuta sabon saƙon email ga kwastoma ɗin wanda zai yi kama da ya zo daga mai sayarwa, wanda sabon email din zai alamta cewa mai sayarwan ya samu matsala da asusun ajiyarsa, sai su bayar da sabon asusun ajiya, daga nan sai kuɗin su tafi."" Mista Ponle wanda aka fi sani da ""mrwodberr,"" na amfani da Mark Kain a email dinbsa, in ji FBI. Ana zarginsa da damfarar wani kamfani a Chicago dala miliyan 15,2. Akwai wasu kamfanoni a Iowa da Kansas da Michigan da New York da California da ake zargin ya damfare su. Damfara a intanet ta zama ruwan dare a duniya inda kuma ana yawan alaƙanta hakan da Najeriya. Masu irin wannan aika-aika a ƙasar na da laƙabi inda ake kiransu da Yahoo boys."	https://www.bbc.com/hausa/labarai-53336911
business	Abin da ƴan Najeriya ke cewa kan yawan bashin da ake bin ta	"Matsayin Najeriya a jerin ƙasashen da suka fi fama da yawan bashi a duniya ya ja hankalin ƴan ƙasar inda suke ta tsokaci da mahawara musamman a shafukan sada zumunta. Rahoton da Bankin Duniya ya fitar ya bayyana cewa Najeriya na cikin kasashe 10 da suka zarta sauran kasashe yawan karɓar rance a duniya. Bankin duniyar ya fitar da wannan bayanin ne a cikin rahoton ƙungiyar da ke kula da ci gaban ƙasashen duniya a ranar Laraba. Rahoton wanda aka  fitar a ranar Litinin, ya ƙunshi jerin kasashe 10 da ke fama da bashi a duniya. Rahoton ya nuna cewa Najeriya ita ce ƙasa ta biyar a ƙasashen da suka fi fama da bashi, kasancewar ana bin ta kusan dala biliyan 12. Indiya ce ta sha gaban sauran kasashen da bashin da ake bin ta da ya kai dala biliyan 22, yayin da Bangladesh ta rufa mata baya da ake bi bashin dala biliyn 18 da ɗoriya, sai kuma kuma Pakistan ta zo ta uku da bashin da biliyan 16 da ƴan kai. Kasar Vietnam ta kasance ta hudu da ake bin bashin dala biliyan 14 da ɗoriya. Sauran kasashen da ke goman farko daga nahiyar Afirka suke, wadanda suka hada da Habasha wadda ta kasance ta shida da bashin dala biliyan 11 da miliyan 200, da Kenya, wato kasa ta bakwai mai bashin dala biliyan 10 da miliyan 200. Tanzania ce ta takwas da bashin dala biliyan takwas da miliyan 300, Ghana kuma ta tara bashin dala biliyan biyar da miliyon 600, yayin da Uganda ta kasance ta 10 da bashin dala biliyan huɗu da miliyon 400. A cewar rahoton, irin wannan yanayi da kasashen suka samu kan su yana iya jefa su cikin haɗari da zai shafi amincinsu a tsakanin masu ba da rance, idan suka gaza cika wani ɓangare na yarjejeniyar da ake ƙullawa da su. Zuwa yanzu babu wani martani daga ɓangaren mahukuntan Najeriya. Ƴan Najeriya musamman masu bibiyar shafin Facebook na BBC Hausa sun ta yin tsokaci da tafka mahawara game batun yawan bashin da ake bin Najeriya da kuma matsayinta a rahoton Bankin duniya. Da dama suna ganin kamar yadda duniya ta san da yawan bashin da ke wuyan Najeriya ya kamata a ce ""suna gani a ƙasa, wasu kuma na cewa suna ganin ayyukan gwamnati."" Wasu na ganin ci gaba da ba waɗannan ƙasashe rance da bashi ya yi wa katutu zai iya zama kasada, idan aka yi la'akari da irin halin da suke ciki ta fuskar biyan bashin. Amma a lokuta da dama hukumomin Najeriya sun sha bayyana cewa bashin da ake bin kasar ba shi da wani haɗari, saboda ana kashe shi ne a kan abubuwan da za su bunkasa tatattalin arziki, tare da samar da abin biyan bashin. Ita ma ƙasar Kenya, wadda ta kasance ta bakwai, kamar  yadda shugaban kasar, Uhuru Kenyatta ke cewa bashin ba wani abin ta da hankali ba ne, saboda kamar yadda ƴan magana ke cewa: bashi hanji ne yana cikin kowa. Don haka babu wata kasa a duniya da ba ta cin bashi. Bayan haka gwamnati na iya sauke wajibcinta nahanyar biyar albashin ma`aikata da kuma samar da abubuwan more rayuwa ga al`umma. Sannan uwa-uba, gwamnatinsa ba ta gaza wajen rage  bashin da ake bin ta."	https://www.bbc.com/hausa/rahotanni-58172426
