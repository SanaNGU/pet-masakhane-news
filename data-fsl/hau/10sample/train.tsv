health	Mutumin da nono ya fitowa zai karbi naira tiriliyan biyu	"An umarci kamfanin hada magunguna na Amurka Johnson & Johnson (J&J) ya biya diyyar dala bilyan $8 kimanin naira tiriliyan biyu ga wani mutum, bayan illar da maganin tabin hankali ya yi masa. Maganin ya haddasa nonuwan Nicholas Murray sun kara girma kamar na mace a kirjinsa. Wani alkali a jihar Philadelphia ta Amurka ne ya bayar da umarnin da a biya Nicholas Murray mai shekara 26 kudin, wanda shari'arsa daya ce daga cikin dubbai a jihar. Lauyoyinsa sun ce wani kamfanin da ke hulda da J&J ""ya fifita riba kan marasa lafiya"" wajen hada kwayar Risperdal. J&J zai daukaka karar, wadda alkali ya ce ""kwata-kwata bai dace ba"". Farfesa Carl Tobias na jami'ar University of Richmond School of Law ya ce yana fatan za a rage yawan diyyar idan aka daukaka kara. Kamfanin na kasar Amurka na fuskantar wata shari'ar game da wata hodar yara da ake zargin ya hada ta sinadarin asbestos. Wadannan kari ne kan wata shari'ar kan yadda yake da hannu wajen samar da ganyen opioid mai kara kuzari a kasar Amurka. A watan Agusta ma wani alkali a Oklahoma ya umarci J&J ya biya dala miliyan $572 bisa zargin ya taimaka wurin yin cinikin opioid ""ta mummunar hanya"". Sai dai ya ce zai daukaka kara."	https://www.bbc.com/hausa/labarai-49984664
technology	Wasan kwamfuta na China: Gwamnatin kasar na kokarin hana yara zama kwararrun masu wasan kwamfuta ne?	"China kasa ce da ke son wasan kwamfuta, to amma a yanzu tana takaita lokacin da yara za su dauka suna wasa a intanet zuwa sa'a uku kawai a mako. Tana da masu wasn kwamfuta kusan miliyan 740, wato sama da rabin al'ummar kasar. Ana sa ran cinikin da ake samu a kasuwar wasannin kwamfutar ya kai na dala miliyan dubu 55, kamar yadda wani kamfani Niko partners ya bayyana. Kuma kasar ta mamaye duk wata gasar wasannin kwamfuta a duniya. To sai dai duka wadannan abubuwa na fuskantar cikas domin jam'iyyar Kwaminisanci ta kasar na kokarin sanya doka a kan wanda zai yi wasan na bidiyo da kuma lokacin da zai yi. A shekarar da ta wuce gwamnatin kasar ta kara tsaurara dokokin takaita wasannin, inda ta ce mutanen da ke kasa da shekara 18 za su wasan kwamfutar ne a tsakanin 8 na dare da 9 na dare, ranar Juma'a da Asabar da Lahadi - da kuma karin sa'a hudu a ranakun hutu na kasa. Kuma babban kamfanin fasaha na Tencent, wanda ke yin fitattun wasanni irin su Honour of Kings (known as Arena of Valor internationally) da Peacekeeper Elite, ya bayyana cewa ya bullo da fasahar gane fuskar mutum domin tabbatar da yara 'yan shekara goma sha ba sa yin wasan a tsakanin 10 na dare da 8 na safe. Matakin ya janyo ce-ce-kuce tare da harzuka mutane a shafukan sada zumunta da muhawara na China, inda wani mai amfani da shafin Weibo ya ce, shi ya rasa ma abin da zai ce, ya kara da cewa: ''Yanzu wasan ya zama kamar zuwa aiki.'' Wani matashi mai shekara 17 wanda ke wasannin na kwamfuta ya tura sako ne da gatse yana cewa : ""Babu wani na wasannin a yankunan karkara, to ke nan za mu yi wasa da kasa ne ?"" Shi kuwa wani matashi wanda ya soki shawarar sanya dokokin ya ce: ""Ina mamaki, mutane sun tashi ran daya ne kawai 'yan tsakanin shekara 17 da 18 suka samu kansu a cikin wadannan wasanni? Za a fake ne da wasan kwamfuta kawai a zarge shi kan gazawar iyaye ta ilmantar da 'ya'yansu."" ‘Abin da ke dauke hankali' Gwamnati ta kuduri aniyar takaita yin wasannin na kwamfuta ne, saboda ta dauke su a matsayin wani abu da ke bata lokaci da dauke hankali daga muhimman abubuwn da suka kamata , in ji Steve Tsang, darektan cibiyar nazarin harkokin China ta Jami'ar London (London School of Oriental and African Studies (SOAS)). Malamin ya ce gwamnatin China na ganin wannan matsala a matsayin wani kalubale ba ga matasan yau ba har ma ga al'ummar kasar da ta gaba. Ya ce gwamnatin kasar karkashin jagorancin shugaba Xi Jinping na son, kamar ka ce ta kirkira wani sabon mutumin China, wanda yake da dukkanin wasu dabi'u da suka dace da kuma jajircewa. A kwanan nan hukumomi suka hana fitattun mawaka 'yan daudu da masu kalamai na batsa ko wadanda suka saba wa al'ada daga tarukan nishadi Dan jarida Josh Ye, wanda yake aiki da jaridar Hong Kong ta South China Morning Post, ya ce gwamnati tana sanya dokokinta a dukkanin abubuwan da suka shafi wasanni da nishadi. Ya ce, a yanzu hukuma na sanya ido sosai a kan kafofi da dama na wasanni. An sanya doka a kan abubuwan da ake yi kai tsaye. An hana tallata wasannin kwamfuta na waje, wadanda ba a yarda a yi a China ba, in ji shi. To amma kuma wasannin kwamfuta a China babbar harka ce, to mai zai kasance tasirin wadannan matakai? ‘Mutane da yawa suna yin wasannin' Charlie Moseley wanda ke kirkiro wasannin kwamfuta na wani kamfani mai bayar da tallafi na Amurka, American Games,  wanda ya yi aiki sama da shekara goma a Chengdu, daya daga cikin birnen da aka fi yin wasannin kamfuta a China, ya ce wasan kwamfuta ya bunkasa sosai a China, inda miliyoyin mutane suke kallo. Ya ce a yanzu, kamfanin Tencent na gina filayen wasanni na biliyoyin dala domin kallon wasannin kwamfuta kawai. Kuma ya ce mutanen ma da za ka dauka ba su da wata alaka da wasannin ma a yanzu sun yi nisa a ciki. Mosley ta ce a sau da dama China na karbar nauyin gasar wasannin kwamfuta na duniya, kuma ta zama kusa a duniya a wannan fage. Ya kara da cewa 'yan kallo da yawa wadanda ba ma sa wasan sukan kama tashoshin da ake yi kai tsaye suna kallon wasannin. Ellie Gibson, 'yan jarida da ke zaune a Birtaniya, ta ce sanya ido da dokokin da China ke yi a kan wasannin wanda abu ne da ya shafi al'adar rayuwar mutane ka iya zama daya daga cikin abubuwan da suka janyo wa wasannin farin jini. kuma hakan ka iya zama dalilin da ya sa wasannin na kwamfuta na kwararru suka zama manyan wasanni ta hanyar da ba ba a dauka ba ma a kasashe da yawa. 'Abin da ba shi da kyau' Ta ce ina ganin abu ne mai kyau, mutane za su rungumi wasannin kwamfuta saboda kawai an  ce abu ne da ba su da kyau, kuma an yarda ka yi su ne kawai na dan lokaci. Dukkaninmu muna jin dadin yin abin da ba shi da kyau a wurinmu, kamar yadda ta sheda wa BBC. Ta ce tana ganin wannan wata hanya ce da za ta ma sa wasannin su kara daukar hankali da jan ra'ayin jama'a Gibson na ganin wadannan matakai za su iya sauya alakar China da yin wasannin. Ta kara da cewa: ""Ba a barin yara su shiga gasa sosai a China. Saboda haka abin shi ne, idan ba sa yin wasanni sosai lokacin da suke kanana har tsawon shekaru, wasannin ba za su zama wasu abubuwa da za su kasance na rayuwarsu ba. Ta ce to wannan ke nan zai sa a samu wani rukuni na masu gasar wasanni ke nan? Wasannin za su mutu ke nan, saboda an daina domin yara ba sa yi sosai? Maurice Stückenschneider, wani kwararre a wasannin kwamfutar kuma mai koyar da wasan ( League of Legends) yana ganin sabbin matakan za su yi tasiri a kan ci gaba da kasancewar China gwarzuwa a fagen, saboda a cewarsa wasannin kamar sauran wasanni ana renar gwanayensu ne tun suna kanana, wato dai ba a fafe gora ranar tafiya. Ya ce, ana yin wadannan wasanni a matakin 'yan koyo da kuma na wadanda ba cikakkun kwararru ba a Turai da kuma nahiyar Amurka ta Arewa. To amma a China abin ya fi samun karbuwa da tsari mai kyau. Kungiyoyi da yawa na China ba kawai suna da tawagar 'yan wasa ta biyu ne ba kadai har ma ta uku da kuma ta kananan 'yan wasa suna da ita, sun ba wa abin muhimmanci sosai. Matasan 'yan wasa da yawa suna farawa ne tun daga shekara 14 zuwa 15, amma kuma a Turai yawanci suna farawa ne daga shekara 16 zuwa 17. Stückenschneider ya ce kungiyoyin China sun kasance zakaru a gasar a wasanin duniya kusan shekara hudu, inda suke nuna bajinta a wasannin. Ya yi amanna cewa za a ga tasirin wannan mataki nan da shekara biyu ko uku, lokacin da gwanayen wasan na yanzu wadanda yawanci 'yan shekara 16 zuwa 17 ne sun yi gaba sun kai matakin kwararru. ‘Chinata daban’ To amma kuma wasu iyayen sun goyi bayan matakan takaita wasannin;  iyayen da suka damu da yadda 'ya'yansu ke zama masu yawan yin wasan da damuwa da lafiyar idanun 'ya'yan da lokacin da suke kasancewa a waje, in ji Gibson Kamfanonin fasaha na China, wadanda suma matakin zai shafe su, kusan sun goyi  da bayan matakin jam'iyyar duk da yadda abin zai iya shafarsu. Kamfanin Tencent ya fada a wata sanarwa cewa: ""Mun yi amanna da yin wasanni masu amfani ga lafiya, kuma muna daukar duk abin da ya shafi lafiyar jiki da kwakwalwa ta kananan yara da muhimmanci. Sanarwar ta kara da cewa, ""muna maraba da dokoki da ka'idojin da hukumomin da ke sa ido za su kawo, kuma za mu yi aiki tukuru domin kiyayewa da dokokin da suka shafi wasannin na yara.'' Amma kuma Moseley ya ce, yanayin da ake ciki a fannin kamfanonin ba me dadi ba ne, kuma rashin tabbacin daidaiton matakan ka iya sanya kamfanonin su karkata kasuwarsu zuwa wasu kasashen. 'Burin  Akida' To amma Moseley na daga cikin kwararrun da suke ganin China ta sauya manufa dangane da alkiblarta ta tattalin arzikinta. Ya ce: “A da bunkasar tattalin arziki ita ce abar da gwamnatin kasar ta fi ba fifiko. Yanzu kuma ta karkata ga manufa ta akida. Abin tambaya ga gwamnatin shi ne: za mu bar tattalin arzikin ya ci gaba da bunkasa ta hanyar da muka yi amanna ba ta da kyau ga kuma hadari ga matasa? Amsar hakan ita ce a'a. Moseley ya ce : “Wannan ba ita ce Chinar da na zo ba. China ta doshi wani wuri daban yanzu.” Tsang ya yarda cewa a yanzu burin jam'iyyar Kwaminisancin na kankane iko da komai ya sha gaban batun tattalin arziki. Ya ce: “Xi Jinping ya yanke shawarar cewa tattalin arzikin kasar ya yi karfi da girman da zai iya dawo da ikon gwamnati ta yi yadda take so. * This story was originally aired on the BBC World Service Business Daily programme. BBC Chinese’s Yitsing Wang contributed to this report."	https://www.bbc.com/hausa/rahotanni-60139337
health	Gwajin lafiya da ya kamata a yi kafin aure da ya fi yin ''Pre Wedding Picture'' muhimmanci	A wannan zamanin babu wani abu da yi fi burge matasa musamman masu shirin yin aure da ya wuce yin tsala-tsalan hotuna da ake kira ''Pre-Wedding Pictures''. Sabon tsari ne da ya ɓulla daga ƙasashen da suka ci gaba, sai dai mamayar da shafukan sada zumunta suka yi wa duniya ya sa kowa ma ya rungumi wannan al'ada, ciki har da ƙasashe masu tasowa irin Najeriya. Yin hotunan kafin aure a yanzu ya zama kamar ɗaya daga cikin farillan auren, inda mutane kan kashe kuɗi mai yawa da ɓata lokaci wajen yin su. Masu ɗaukar hoto na zamani kan caji sabbin ma'auratan daga naira 20,000 har zuwa naira 50,000 don ɗaukarsu, kamar yadda wasu shahararrun masu hoto a Kano da Abuja suka shaida mana. To sai dai masana harkar lafiya na cewa yin gwaje-gwajen lafiya sun fi muhimmanci sau 100 kafin aure fiye da yin hotunan. A wannan maƙala ta musamman, BBC ta yi duba ne kan waɗanne ne irin gwaje-gwajen da ya kamata a yi kafin aure, nawa za a biya a yi su kuma mene ne muhimmancinsu. Dr Ibrahim Musa wani likita ne a asibitin Koyarwa na Malam Aminu AKTH da ke Kano a arewacin Najeriya, ya kuma jaddada cewa da masu shirin aure sun san muhimmanci waɗannan gwaje-gwaje da taimakon da za su yi wa zamantakewarsu, da ba su yi wasa da su ba. Likitan ya ce shi tsarin da ake yi na bincike kafin aure ga ma'aurata yana da ƙa'idoji da bangarori da dama. ''Amfanin wannan gwaji shi ne don a rage yaɗuwar wasu cututtuka da ke bazuwa ta hanyar zaman aure, don a samu ci gaba mai ɗorewa tare da taimaka wa gwamnati wajen rage kashe kuɗaɗe a fannin lafiya kan irin waɗannan cututtukan,'' in ji likitan. Sai dai ya ce ko wacce ƙasa ta kan duba wane tsari ne ya fi dacewa da ita da irin cututtukan da suka fi addabarta sai masu niyyar auren su yi gwaje-gwajen da suka danganci hakan. Ga wasu daga gewaje-gwajen da ya kamata masu niyyar aure su dinga yi a Najeriya: Kusan kaso biyu ko uku na mutanen Nijeriya suna da ciwon sikila, yana yaɗuwa ne ta hanyar auratayya tsakanin mace da namiji da suke da nau'in na ciwon da a ke kira career. To su kuma career din nan suna nan a cikin jama'ad. Kowane mutum daya cikin hudu a Najeriya yana dauke da nau'in ciwon, wato kaso 25 kenan na ƴan Najeriya career ne. Don haka kafin a yi aure idan aka gwada aka tabbatar cewa shi namijin career ne matar career ce, wannan sai a ce bai kamata su yi aure ba, kun ga an rage wa al'umma da gwamnati da kowa ɗawainiyar rashin lafiyar yara masu sikila. A kan so kafin a yi aure a yi gwaji na waɗannan cututtuka da suke yaɗuwa ta hanyar jima'i. Waɗannan cututtuka ne da za a iya daukar su ko namijin ya dauka ko matar ta dauka daga namijin idan dai akwai mai shi a cikinsu. Don haka idan daya a cikinsu yana da shi sai a ba su magani su warke kafin auren, wadanda kuma ba a warkarwa sai a ba da shawara ka da su yi aure don gudun cutar da daya daga ciki. Gwajin rukunin jini ga masu shirin aure yana da fa'ida, saboda a wani lokaci idan aka samu bambanci na nau'in jini tsakanin uwar da kuma jariri ko jaririya, ana iya samun matsala wani lokaci yara su zo da ciwon nan da ake kira jondis, wato matsananciyar cutar shawara, wanda idan an haihu za a ga idon yaron ya yi kamar rawaya, sannan kuma jikinsa ma ya sauya launi ya zama rawaya saboda jikinsa yana farfashewa. Wannan yana faruwa ne a dalilin bambanci a tsakanin rukunin jinin mahaifiya da kuma na yaron. Wani lokaci akwai wani rukuni na jini da ake kira RH, idan uwar tana da RH da ya zama korau (negative) shi kuma yaron na shi ya fito tabbacecce (positive). Wani lokaci kuma ana samun matsalar haihuwar jarirai da jondis idan ya kasance uwar tana da rukunnin jini O kuma jaririn ya zamanto yana da rukunin jini A ko B ko AB. Gwajin cutar HIV/AIDS Shi ma wannan gwaji ne mai matuƙar muhimmanci da ya kamata a yi kafin aure, don hana yaɗa cutar mai karya garkuwar jiki ga wanda ba shi da ita. Idan har aka samu cikin masu shirin yin auren ɗaya na ɗauke da ita, to ya kamata su ga likita don samun shawarwarin likitoci kan mataki na gaba da ya kamata su bi don gudun yaɗuwar cutar. Likitoci sun bayyana cewa wannan gwaji ne mai matuƙar muhimmanci ga masu niyyar aure. Sun bayyana cewa a kan yi saurin gane wasu yanayin na rashin lafiyar ƙwaƙalwa da mutum ke ciki, amma a mafi yawan lokuta sai an yi gwaji. Ƙwararru sun kuma ce rashin yin gwajin kan haifar da gagarumar matsala a wasu lokutan ta yadda sai bayan auren hakan ke tasowa. Kazalika rashin lafiyar ƙwaƙwalwar kan zama na gado a lokuta da dama, inda bayan an yi aure abin kan shafi yaran da za a haifa. Dukkan waɗannan gwaje-gwaje dai a cewar masana lafiya ba sa cin wasu kuɗaɗe na a zo a gani. Sannan a baya-bayan nan an samu ci gaba sosai inda a arewacin Najeriya alal misali, wasu masallatan ma da yanzu aka fi ɗaura aurarraki a acan, su kan nemi sai an nuna musu shaidar wasu muhimman gwaje-gwajen lafiyar kafin a ɗaura auren.	https://www.bbc.com/hausa/labarai-54090624
business	Ya kamata Buhari ya zaftare kasafin kuɗin Najeriya na 2022 - SERAP	Ƙungiyar SERAP mai fafutukar yaƙi da cin hanci da rashawa a Najeriya ta buƙaci Shugaba Muhammadu Buhari da ya zaftare naira biliyan 26 daga cikin kasafin kuɗin kasar na shekara ta 2022. Kudaden wanda gwamantinsa ta ware ne domin wasu ayyuka da ƙungiyar take gani ba su da muhimmanci sosai idan aka yi la'akari da cewa gwamnatin za ta ciyo ba shi ne domin rage giɓin kasafin kuɗin. A yayin gabatar da kasafin kuɗin da shugaban ya yi a gaban Majalisar Dokokin Ƙasar a ranar Alhamis 7 ga watan nan na Oktoba, ya bayyana cewa gwamnatinsa za ta kashe wannan naira biliyan 26 wurin gina ɓangaren kula da lafiya na shugaban ƙasa, da tafiye-tafiye na cikin gida da na waje, da harkar abinci da liyafa, da alawus na zaman taro tare da na walwala da jin daɗi. Ganin cewa ƙasar tana ta ciyo bashi ya sa ƙungiyar ta SERAP, a wata sanarwa da ta fitar a ranar Asabar 9 ga watan Oktoba ta nemi shugaban na Najeriya da ya yanke wannan kuɗi domin rage yawan bashin da ƙasar za ta ci wajen rage giɓin kasafin kuɗin. Kuma gwamnatin ta yi amfani da wasu daga cikin kuɗaɗen da za a samu daga yankewar wajen inganta asibitoci da cibiyoyin kula da lafiya a faɗin ƙasar. A dangane da hakan ne ƙungiyar ta buƙaci Shugaba Buharin da ya aika wa da Majalisar Dokokin Ƙasar ƙwarya-ƙwaryan kasafin kuɗi na wannan ragi da ta ce ya kamata ya yi  domin samun amincewar Majalisar. A sanarwar, SERAP ta ce zai zama abin ban mamaki da  takaici ga ƴan Najeriya da dama su ga cewa gwamnati na kashe maƙuɗan kuɗaɗe a da yawa daga cikin waɗannan abubuwa yayin da take ta ciyo bashi, saboda haka ya kamata a yi amfani da kuɗaɗen wajen bunƙasa muhimman ayyuka da kayayyaki da ƴan ƙasar ke amfani da su. Ƙungiyar ta ce yawan cin bashi akai-akai da gwamnati ke yi ba abu ne mai ɗorewa ba kuma ba adalci ba ne ga al'ummar Najeriya. Ta ankarar da shugaban na Najeriya da cewa gwmnatinsa tana da alhakin tabbatar da kare buƙatu da kuma cigaban Najeriya da ƴan ƙasar. Ta ƙara da cewa ƙarin giɓin da ke samu a kasafin kuɗi da kuma katutun bashin da ƙasar ke ɗauka na barazana ga damar ƙasar ta samun muhimman abubun jin daɗin jama'a da ayyuka, kuma hakan zai cutar da al'ummar ƙasar ta gaba, muddin ba a gaggauta ɗukar mataki a kai ba. Ƙungiyar mai yaƙi da almundahana a takardar tata ta kuma yi kira ga gwamnatin Muhammadu Buharin da ta wallafa cikakken bayani na kuɗaɗen da ta kashe a kan aiki da kuma gyaran sashen shugaban ƙasa na asibitin fadar gwamnatin da na kujeru da tebura da makamantansu tun daga wata Mayu na 2015. Wani abun da shi ma ake nuna damuwa a kansa game da kasafin ƙudin na Najeriya na shekara mai zuwa shi ne yadda gwamnatin ta ware naira biliyan ɗaya da miliyan ɗari shida domin sayen motoci da sauran abubuwan da suka dangance su, saɓanin naira miliyan 436 da aka ware a 2021 a kan hakan. Gwamnatin ta ware sama da naira miliyan 180, domin sayen tayoyin mota da motoci masu silke, da marassa silke da sauran nau'ukan motoci, saɓanin naira miliyan 16,194,297 da gwamnatin ta ware a kan waɗannan kayayyakin a shekarar da ta wuce.	https://www.bbc.com/hausa/labarai-58869915
sports	World Cup: Ba za a sayar da giya a filayen wasa ba - Fifa	"Ba za a sayar da giya ba a filayen wasa takwas da za a gudanar da gasar Kofin Duniya a ƙasar Qatar, a cewar Hukumar Ƙwallon Ƙafa ta Duniya Fifa. A da an amince a sayar da giyar ga ‘yan kallo “a wasu lokuna na filayen wasannin”, duk da cewa an haramta sayar da ita a fili a ƙasar da ke bin tsarin addinin Musulunci. Hakan na nufin mutanen da ke cikin ofisoshi ko wuraren kasuwanci ne kaɗai za su iya samun damar sayen barasar. A ranar Lahadi za a fara gasar Kofin Duniyar, inda mai masaukin baƙi Qatar za ta take wasa da Ecuador. Kamfanin Budweiser, ɗaya daga cikin masu ɗaukar nauyin gasannin Fifa, yana ƙarƙashin kamfanin AB InBev mai sarrafa giya kuma shi kaɗai ne ke da haƙƙin sayar da ita a gasar Kofin Duniyar. B﻿ayan tattaunawa tsakanin Fifa da mahukuntan Qatar, an ɗauki matakin tsayar da sayar da giya a dandalin 'yan kallo na Fifa kawai da kuma wuraren da aka yarje wa, amma ban da wuraren wasannin Kofin Duniya,"" a cewar sanarwar Fifa. ""﻿Fifa da masu masaukin baƙi za su tabbatar da cewa magoya baya sun ji daɗin zuwansu cikin girmamawa."""	https://www.bbc.com/hausa/articles/c7264d3537eo
religion	Taliban: Mece ce Shariar Musulunci? Me take nufi ga rayuwar mata a Afghanistan?	"Ƙungiyar Taliban ta ce za ta yi mulkin Afghanistan bisa ƙa'idojin addinin Musulunci na Shari'a. A jawabin farko da suka yi bayan ƙwace Kabul, wani mai magana da yawun Taliban ya ce za a  mutunta batutuwan da suka shafi aikin jarida da haƙƙoƙin mata bisa abin da shari'o'in addinin Musulunci suka tanada, amma kawo yanzu ƙungiyar ba ta bayyana yadda hakan zai yiwu ba a zahiri. Lokacin da suke mulki, Taliban sun ƙaddamar ko goyi bayan haukunce-hukunce kamar kisan waɗanda suka kashe mutane da waɗanda aka kama da laifin zina a bainar jama'a. Dokar Shari'a ita ce ce tsarin shari'ar Musulunci. An samo ta ne daga Al-Ƙur'ani da Fatawar malamai. Nufin Shari'a a zahiri shi ne ""hanya madaidaiciya zuwa ga rayuwa"". Dokar Shari'a ce hanyar rayuwa da duk Musulmai ya kamata su bi, ciki har da sallah da azumi da sadaka. Tana taimaka wa Musulmai kan yadda za su tafi da duk wani ɓangare na rayuwarsu yadda Allah ya umarta. Shari'a na iya tafi da ko wane ɓangare na rayuwar Musulmi. Misali, Musulmin da ke tantama kan idan wani abokin aikinsu gayyace su zuwa wata mashaya na iya neman shawarar malamin Shari'a don tabbatar da haramcin hakan a addini. Sauran ɓangarorin rayuwa da Musulmi zai iya neman shawara daga Shari'a sun ƙunshi dokokin iyali da kuɗi da kasuwanci. Dokar Shari'a ta raba laifuka gida biyu: laifukan ""hadd"" wanda su ne manyan laifuka masu ɗauke da manyan hukunce-hukunce, sai kuma laifukan ""tazir"" inda ake bar wa alƙali ya yanke hukunce-hukuncensu. Laifukan Hadd sun ƙunshi sata wanda ake yi wa hukunci da yanke hannun mai laifin sai laifin zina wanda ake jefe mai laifin har ya mutu. Wasu ƙungiyoyin Musulunci sun ce amfani da hukunce-hukuncen hadd na bukatar manyan shaidu da hujjoji. Majalisar Ɗinkin Duniya ta yi magana kan kisa ta hanyar jifa inda ta ce ""ya ƙunshi azabtarwa da wulakanci da cin zarafi don haka ya haramta"". Ba duka kasashen Musulmi ne ke amfani da waɗannan hukunce-hukuncen na hadd ba kuma bincike ya nuna cewa ra'ayoyin Musulmi sun bambanta kan waɗannan hukunce-hukunce. Yin ridda ko fita daga addini batu ne mai rikitarwa a Musulunci kuma ƙwararru sun ce mafi yawan malaman addini na ganin hukuncin wanda ya yi haka kisa ne. Amma akwai wasu Musulmi ƴan ƙalilan, musamman waɗanda suke da alaƙa da ƙasashen Yamma, da ke ganin cewa a bar ko wane irin hukunci ga Allah kuma yin ridda ba ya yi wa Musulunci barzana. Ƙur'ani da kansa ya ce ""babu tilastawa"" a addini. Kamar ko wane tsarin shari'a, Shari'ar Musulunci na da zurfi kuma ta dogara ne kan ƙwarewar masana. Alƙalan Musulunci na bayar da dokoki ko fatawa. Akwai mazhabobi biyar na dokar Shari'a. Huɗu daga ciki na Sunni ne: Hanbali da Maliki da Shafi'i da Hanafi sai kuma mazhabar Shi'a wato Shia Jaafari. Mazhabobin biyar sun bambanta kan yadda suke fassara dokokin Shari'a."	https://www.bbc.com/hausa/labarai-58257577
business	Amurka za ta kara saka wa China haraji kan kayayyaki	Shugaban Amurka Donald Trump ya bayyana cewa zai kara saka haraji na kashi 10 cikin 100 kan kayayyakin China da za su shiga Amurka na kusan dala billion 300. Ya wallafa hakan ne a shafinsa na Twitter bayan tattaunawar da Chinar ta yi da Amurkar ta gaza samar da wata nagartacciyar mafita. Ana sa ran cewa wannan harajin zai fara aiki ne a watan Satumba kuma zai shafi dukkanin kayayyakin da za su shiga Amurka daga China. A jerin sakonnin da Mista Trump ya aika a shafinsa na Twitter, ya fara ne da jinjinawa sabuwar tattaunawar yarjejeniyar da kasashen biyu suka yi. Ya bayyana tattaunawar da aka yi a wannan makon a Shanghai a matsayin tattaunawa mai kyau kuma mai amfani kafin daga baya ya bullo da wannan sabuwar barazanar ta shi ta kara zabga haraji. Da alamu Mista Trump ya fusata kan yadda Chinar ta gaza samar da kayayyakin da ya kamata ta samar kamar yadda tayi alkawari. A lokacin da Mista Trump ke daf da shiga jirgin sama ya shaida wa manema labarai cewa yana da ikon saka haraji ko zaftarewa domin matsa wa China lamba ko hura mata wuta. Mista Trump din ya ce ''Shugaba Xi mutum ne wanda nake so, ina ganin yana da ra'ayin wannan yarjejeniya, amma maganar gaskiya ita ce ba shi da azarbabi. ''Ya taba cewa kasarsa za ta rinka sayan kayayyaki daga manomanmu kuma bai yi hakan ba. Ya kuma ce zai yi kokarin hana shigar da kwayar Fentanyl Amurka, duk daga China ake shigo da ita amma ya gaza.'' Dubban 'yan Amurka ne ke mutuwa saboda Fentanyl, in ji Mista Trump. Ya ce ''Kuma muhimmin abu shi ne ko wacce shekara China na samun biliyoyin daloli duk shekara tana kara gina kanta, mu ma lokaci ya yi da za mu kara gina kasarmu.'' Wannan harajin dai ba zai fara aiki ba sai watan Satumba wanda hakan zai ba Chinar damar yin gyararraki ko watakila Trump ya janye harajin kafin a fara wata sabuwar tattaunawar a Washington. A shekarar da ta gabata ne Mista Trump ya zabga haraji kan kayayyakin China na kusan dala biliyan 250, amma a wannan karon harajin zai yi tasiri matuka ga Amurkawan da za su saya kayayyakin sakamakon tsada. Wannan harajin zai shafi komai tun daga kayayyakin wasan yara har zuwa wayoyin sadarwa haka zalika farashin na'urar kwamfuta ma zai yi karuwa.	https://www.bbc.com/hausa/labarai-49201305
religion	Hajji 2020: Shin wajibi ne taɓa Ka'aba lokacin Hajji da Umara?	Burin duk wani Musulmin da ya je aikin hajji shi ne ya taɓa ka'aba ya yi addu'o'i ya kuma mika kokensa ga Ubangij. Sai dai a bana an yi tunani ba ma lallai a yi hajjin ba saboda annobar korona, amma kwatsam a watan da ya gabata Saudiya ta tabbatar za a yi Hajjin amma bisa wasu sharuda. A ranar litinin an wayi gari da wadannan sharudan na hukumomi a Saudiya wanda daga ciki akwai haramta taba Ka'aba. Sharudan da hukumomin suka fitar musamman haramta taɓa Ka'aba kusan shi ne abin da al'ummar Musulmi ke ta diga ayar tambata a kai, da kuma yadda hakan zai shafi ibadar wadanda aka amince ko za su samu damar sauke farali a bana. A tattaunawar da BBC ta yi da fitaccen malamin addinin Musulunci, Sheikh Ibrahim Daurawa ya ce abubuwan da ake yi wa Ka'aba guda biyu ne dama, akwai zagayeta da kuma taɓa Hajar al-Aswad da Rukn al-Yamani. Wadannan wurare biyu an sunnanta taɓa su ko sumbata, sannan a inda Hajar al-Aswad ya ke ana son mutum ya sumbace shi ko ya taɓa da hannu ko sujada ko kuma a yi amfani da sanda wurin nuna shi, in ji Daurawa. ''Idan kuma aka samu akasi na cunkosa ko wani dalili tun da wuri ne da mutane ke burin taɓawa sosai, sai a yi amfani da dan 'yatsa a nuna shi.'' Sheikh Daurawa ya ce ''babu wanda ya ce taɓa ka'aba wajibi ne a musulunci bayan wandanan wurare guda biyu da kuma Multazzam wato daidai kofar ka'aba. ''Multazzam kuma wuri ne da ake son idan mutum zai yi addu'a ya rungumi wurin ya fada wa Ubangiji bukatunsa.'' A cewar Sheikth Daurawa, dukkan wadanan wurare guda uku babu wanda ya zamo cikin rukunan aikin Hajji ko farilar hajji, kawai dai yana cikin sunnoni, idan ka yi zaka samu lada. ''Saboda cunkoson ganin yadda milyoyin mutane ke zuwa hajji da zagaye ka'aba aka baka damar cewa idan akwai cunkosa ko cutuwa to ka nuna shi daga nesa ka ce Allahu Akbar. ''Kowa na da dama guda biyu idan baka iya taɓa ko wadanne wannan wurare ba to ka nuna su dan 'yatsa ka yi kabbara ka wuce.'' Muhimmancin taba Ka'aba - Sheikh Daurawa Sheikh Ibrahim Daurawa ya ce, ''da a ce an hana taɓawa an kuma hana nuna shi da dan 'yatsa to sai a ce an hana sunnoni guda biyu''. Rashin taɓa Ka'aba ba zai shafi ingancin ibadar duk wani mutum da ya je aikin Hajji ba. Taɓa wa ko rashin taɓa ka'aba ba shi da alaka da ibadar mutum, a cewar Daurawa Malamin ya ce rukunan aikin Hajji su ne dawafi daga dakin Allah da Safa da Marwa da daukar niyya daga mikati sannan ka yi tsayuwar Arfa. Wadanan rukunai su ne idan ba a yi su ba Hajji bai cika ba, don haka idan aka taɓa daya daga cikin wadanan to aikin Hajji ya fuskanci tasgaro Baya ga wadanan duk sauran sunnoni ne kawai ko ba a yi su ba babu damuwa. Mutum 10,000 ne kawai za su yi aikin Hajjin bana amma mazauna Saudiyya kawai, ciki har da 'yan wasu kasashen da ke zama a can. Sai dai a baya can mazauna Saudiyya suna yin aikin Hajji ne kawai duk bayan shekara biyar. Duk wani wanda zai yi Hajji a bana sai an yi masa gwajin cutar korona kafin ya fara aiki, sannan za a killace ka bayan an kammala aikin da kuma sa ido kan yanayin lafiyar kowane mahajjaci. Za a rinka gudanar da ayyukan matakan aikin hajji rukunu-rukuni na mutane kadan-kadan saboda tabbatar da dokar yin nesa-nesa da juna. Mazauna kasar da 'yan kasar 'yan kasa da shekara 65 ne kawai za su gudanar da aikin hajjin bana. Ba za a bar mutanen da ke fama da munanan cututtuka kamar su ciwon suga da ciwon zuciya su yi aikin hajjin ba, kuma a bude asibiti na musamman a Makkah don ayyukan gaggawa.	https://www.bbc.com/hausa/labarai-53309312
religion	An yanke wa wanda ya zagi Manzon Allah hukuncin kisa	"An yanke wa wani malamin jami'an da ya yi batanci ga Annabi Muhammad SAW a shafinsa na sada zumunta hukuncin kisa. Malamain jami'ar mai suna Junaid Hafeez, yana tsare ne a hannun hukuma bayan ya wallafa kalaman cin mutunci ga Manzon Allah a kafafen sada zumunta a 2013. Hukumomin Pakistan ba sa wasa da duk abin da ya shafi batanci ga addini. Zargin yin batanci ga addini kan jefa wadanda ake tuhuma cikin hadari a kasar. A 2014 ne aka harbe lauyan da ke kare Junaid wato Rashid Rehman, bayan ya amince ya kare wanda ake zargin. Junaid ya shafe shekaru a killace shi kadai a gidan yarin da ake tsare da shi bayan karuwar farmakin da wasu fursunoni ke kai masa. Lauyan da ke kare Junaid a yanzu Asad Jamal ya ce hukuncin da kotun ta yanke abin takaici ne kuma za su daukaka kara. Kungiyar kare hakkin bil-Adama ta Amnesty ta yi zargin rashin adalci a hukuncin, wanda ta bayyana a matsayin ""mai ban mamaki da ban takaici"". Me dokar Pakistan ta ce game da batanci ga addini? Pakistan na da tsauraran dokoki kan masu batanci ga addini. Doka ta tanadi hukuncin kisa ga masu batanci ga addinin Islama. Turawan mulkin mallaka na Birtaniya ne suka fara yin dokokin a 1869, sannan a kara fadada su a 1927. Bayan samun 'yancin kai daga Indiya a 1947, sai Pakistan ta ci gaba da amfani da dokokin. Dokokin sun haramta kawo tarnaki ga tarukan addini da wucewa ta makabartu ba bisa ka'ida ba da yin batanci ga addini ko akidu da kuma yin gangancin keta hurumin wuraren ibada ko ababen bauta. Da farko dokar ta yi tanadin daurin shekara daya zuwa 10 ga masu laifin. Amma gwamnatin sojin kasar ta 1980 zuwa 1986, karkashin Janar Zia-ul Haq, ta sauya wasu tanade-tanaden dokar. A yunkurinsa na mayar da Pakistan kasar Musulunci a 1973, Janar Haq ya ayyana mabiya akidar Ahmadiya a matsayin wadanda ba Musulmai ba sannan ya tsame su daga al'ummar Musulmin kasar mafiya rinjaye. Sabuwar dokar da ya yi ta haramta cin mutuncin malaman addini sannan ya sanya hukuncin kisa ga masu wulakanta Kur'ani. Daga bisani ya sanya hukuncin kisa ko daurin rai da rai ga duk wanda ya yi batanci ga Annabi Muhammad. Zuwa yanzu mutum 40 ne ke tsare a kasar bayan yanke masu hukuncin daurin rai da rai saboda batanci - amma babu wanda aka zartar wa da hukuncin kisa. Kasashen duniya sun fara sa ido ne kan dokar batanci a Pakistan bayan da a shekarar 2018 kotun kolin kasar ta soke hukuncin daurin da aka yi wa wata mata Kirista da ta shafe shekara takwas a gidan yari saboda zarginta da zagin Manzon Allah. Sakin matar mai suna Asia Bibi ya haifar da zanga-zanga a fadin Pakistan abin da ya sa Bibi barin kasar."	https://www.bbc.com/hausa/labarai-50879695
sports	Man City za ta fadada Etihad da zai ci 'yan kallo sama da 60,000	Manchester City na shirin fadada filin wasanta na Etihad, wanda zai ke daukar 'yan kallo sama da 60,000 nan gaba. Kungiyar wadda ke nazarin yadda za a gudanar da aikin na hangen fadada wajen zaman 'yan kallo daga Arewacin filin na Etihad. A shekarar 2015 kungiyar ta fadada filin da ya koma daukar 'yan kallo 53,000. Kungiyar ta ce fatan da take yi shi ne ta bunkasa filin don zama na daya a fannin wasanni a duniya da samar da aiki ga wadanda suke zaune a yankin. An gayyaci magoya bayan kungiyar, domin su bayar da ra'ayinsu kan wannan tsarin da za a zauna da su a farkon 2023. Haka kuma kungiyar ta ce za ta samar da damar makin da za a anfana a ranakun wasannin da wadanda ma ba ranar wasannin ake ba. Tun cikin watan Agusta City ta tabbatar cewar tana tattaunawa da mahukunta, don kara wajen zaman 'yan kallo daga Arewacin filin wasa na Etihad. Filin wasa na Etihad shi ne na biyar a yawan cin kwallo a manyan filayen da ake buga Premier League.	https://www.bbc.com/hausa/articles/ceq2p733l5no
sports	Qatar 2022: Wane ne Marciniak, lafarin da zai busa wasan Argentina da Faransa?	Kwamitin da ke jagorancin alkalan hukumar kwallon kafa ta duniya, ya zabi Szymon Marciniak a matsayin lafarin da zai busa wasan karshe tsakanin Faransa da Argentina. Dan kasar Poland din mai shekaru 41, na cikin tawagar alkalan da suka jagorancin wasannin kasashen biyu kafin a kawo wannan mataki na wasan karshe. Akwai wasan da Argentina ta doke Australia a zagayen kwaf daya, da kuma wanda Faransa ta doke Denmark a wasan rukuni. Jiya Alhamis ne FIFA ta sanar da sunansa a matsayin wanda zai raba gardama, a wasan da duniya ke dakon gani tuntuni. Ana yi wa Szymon Marciniak  kallon lafari mafi shahara a Poland da ma daukacin Turai, kuma kwarewarsa tasa hukumar kwallon kafar Turai ta bashi bushin wasan karshe na Uefa Super Cup. Kazalika FIFA ta bayyana sunayen Pawel Sokolnicki da Tomasz Listkiewicz, wadanda dukansu suma yan Poland ne, a matsayin masu taimaka masa. Ga al'ada a kan bai wa tawagar masu bushi zinariya kafin bada kofi ga kasar da ta yi nasara. Ranar Lahadi ne za a buga wasan na karshe a filin Lusail da ke Doha tsakanin kasashen biyu, to amma kafin nan sai an buga neman na uku tsakanin Maroko da Croatia.	https://www.bbc.com/hausa/articles/c726dw1exl8o
religion	Bidiyon Ku San Malamanku tare da Sheikh Maqari	Ku latsa hoton da ke sama don kallon bidiyon: Fitacce malamin addinin Musuluncin nan na Najeriya Sheik Ibrahim Ahmad Maqari ya ce babban abin da ya sanya a gaba shi ne samar da makarantu ko zawiyyoyi ko masallatai wadanda za su dace da tsari na wannan karni. Malamin, wanda shi ne kuma limamin babban masallacin Juma'a na Abuja, ya faɗi hakan ne a hirar da ya yi da BBC Hausa a shirinmu na musamman mai taken ''Ku San Malamanku''.	https://www.bbc.com/hausa/media-55934389
entertainment	...Daga Bakin Mai Ita tare da Isa Bello Ja	Latsa hoton da ke sama domin kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 93 din, BBC ta tattauna da Isa Bello Ja, wani fitaccen ɗan wasa mai yawan fitowa a uba da ake yi wa laƙabi da Dattijon Arziki, inda ya amsa tambayoyin da suka shafi rayuwarsa.	https://www.bbc.com/hausa/media-61015710
business	"Kwamitin tattalin arziki: ""Buhari bai rage wa Osinbajo karfin iko ba"""	Latsa alamar lasifika da ke sama domin sauraron hirar: Shugaban Najeriya, Muhammadu Buhari ya kaddamar da majalisar bai wa shugaban kasa shawara kan tattalin arziki. Hakan ya biyo bayan rushe kwamitin tattalin arzikin kasar, wadda mataimakin shugaban kasar Professor Yemi Osinbajo ke jagoranta. Yayin da wasu ke cewa sambarka, wasu dai na kallon matakin a matsayin yunkurin rage ikon mataimakin shugaban kasar. Amma a tattaunawarsu da Ibrahim Isa, mai taimaka wa shugaban kasar kan harkar yada labarai, Mallam Garba Shehu ya ce ba haka lamarin yake ba. Garba Shehu ya ce an kafa wannan kwamiti ne kamar yadda ake da masu bayar da shawara a fannoni daban-daban na harkokin kasa. Kuma a cewarsa ana sa ran wannan kwamiti zai taimaka wajen magance irin matsalolin da tattalin arzikin kasar ke fama da su. Mai magana da yawun shugaban kasar ya ce kwamitin tsaro da ake da shi a baya ya yi bakin kokarinsa a bangaren tattalin arziki. Amma a acewarsa gwamnati ta ga cewa lokaci ya yi da za a sauya dabara.	https://www.bbc.com/hausa/labarai-49737096
religion	Bayanai biyar kan zanga-zangar Iran	"An shafe kusan wata guda kenan mutane suna zanga-zanga a Iran, suna kangare wa jami'an tsaro. A﻿na kallon boren a matsayin wata babbar barazana da ke tunkarar hukumomin Iran a cikin gomman shekaru. A﻿bin ya fara ne sakamakon mutuwar Mahsa Amini mai shekara 22 a lokacin da take tsare a hannun ƴan Hisaban Iran, bayan da suka kama ta a Tehran ran 13 ga watan Satumba kan zarginta da keta dokokin ƙasar masu tsauri da ke  buƙatar mata su rufe kansu da hijabi ko ɗankwali. R﻿ahotanni sun ce jami'an Hisban sun doke ta da kulke. Amma ƴan sandan Hisabn sun ce ciwon zuciya ne ya yi sanadin mutuwarta. Don tabbatar da hujjarsu, h﻿ukumomin sun saki wani bidiyo na Ms Amini a lokacin da ta faɗai a ofishinsu, amma amma bidiyon da hotunan da ke nuna ta a sume - sun ƙara harzuƙa Iraniyawa. An fara yin zanga-zangar farko ne bayan jana'izar Ms Amini a birnin Saddeq da ke yammacin ƙasar, yayin da mata suka yaye mayafansu don nuna zumuncinsu ga marigayiyar. T﻿un daga sannan zanga-zangar ta girmama, inda masu neman kare ƴanci suke neman a tumɓuke gwamnatin ƙasar. B﻿idiyo sun nuna yadda suka bujirewa ta hanyar ƙona ƴan kwalayensu da yanke gashinsu a bainar al'umma suna ihun cewa ""Mata, rayuwa, ƴanci da kuma ""Mutuwa a kan mai mulkin kama karya - wata suna nufin Jagoran Addini na ƙasar Ayatollah Ali Khamenei. A﻿ yayin da a baya mata ke nuna adawa da hijabi a bainar jama'a, an keɓe wasu an musu hukunci mai tsanani. S﻿ai dai hakan ba komai ba ne idan ak kwatanta da halin da ake ciki. A﻿ wani nuna nuna goyon baya da ba a saba gani ba, ƴan mata ƴan makaranta ma suna zanga-zanga a wuraren wasa da kan tituna. M﻿aza da samari ma suna ci gaba da goyon bayan matan a kan buƙatunsu. H﻿ukumomi na ta ƙoƙarin daƙile masu zanga-zangar da ƙoƙarin hana su da ƙarfin tuwo. Ayatollah Khamenei ya zargi Amurka da Isra'ila, manyan abokan gabar Iran, da rura wutar boren - lamarin da masu suka suka yi watsi da shi da cewa ƙarya ne. An hana B﻿BC da sauran kafafen yaɗa labarai ruwaito abin da ke faruwa daga cikin Iran, lamarin da ya sa da wahala a tabbatar ikirarin kafofin yaɗa labaran ƙasar. M﻿asu fafutuka na shafukan sada zumunta da ƙungiyoyin kare hakkin ɗan adam sun taimaka wajen samar da bayanai, duk da cewa hukumomi sun katse intanet da layukan waya. Ƙ﻿ungiyar kare hakkin ɗan adam ta Iran mai cibiya a Norway, ta ce a ƙalla mutum 201 da suka haɗa da yara 23 ne jami'an tsaro suka kashe. J﻿ami'an tsaron dai sun yi watsi da zargin kisan masu zanga-zangar, amma an ɗauki bidiyonsu suna harbi a kan tituna. A﻿ shekarar 2009, miliyoyin mutane ne suka bazama kan tituna don nuna adawa ga sakamakon zaɓen shugaban ƙasa mai cike da taƙaddama. S﻿ai dai ba a ko ina aka yi ba sai manyan biranen ƙasar. M﻿atsin tattalin arziki ya uzzura zanga-zangar a 2017 da 2019, amma an yi su a mafi yawancin yankunan da ma'aikata ke zaune. A yanzu kuwa, a karon farko, zanga-zangar ta haɗa da mutane daga kowane rukuni na al'umma da matasa da manya da tsofaffi, ta kuma yaɗu a faɗin gomman birane da garuruwa."	https://www.bbc.com/hausa/articles/cn45z73egzlo
business	'Da kyar nake iya ciyar da 'ya'yana shida saboda tsadar rayuwa'	"Wasu Iyalai a Kenya na samun abinci sau daya kawai a rana, a wasu lokutan ma ba sa samu saboda karuwar hauhawar farashin kayan abinci, kamar yadda wakiliyar BBC Catherine Byaruhanga ta ruwaito daga Nairobi. Da sanyin safiya, na yi kacibis da Florence Kambua tsugune a wani wuri, tana kallo ta wajen kofar dakinta domin karbar robobi da gilasai da tufafi – tana sayar da su a Nairobi, babban birnin Kenya. Matar, mai shekara 40, tana sanye ne da wata bakar rigar sanyi da manyan takalma na roba. Aikinta ba na ragaye ba ne. Yana da hadari sosai. Abincin da ya baci ne ya cika ko ina inda take tattakawa a kauyen Mukuru Kwa Njenga. ‘Wani lokaci za ka kamu da cutar gudawa, wasu lokutan kuma ka kamu da ciwon kirji. Na jajirce sosai saboda ba ni da zabi,’ in ji Ms Kambula. Matar, mai ‘ya’ya shida, ta sha fama da wahalhalu da dama na rayuwa. Ta je Nairobi, babban birnin kasar Kenya,  shekara19 da suka wuce da fatan  samun rayuwa mai inganci A wancan lokaci, ta rasa aikinta, mijinta ya gudu ya bar ta ba tare da komai ba. Abin da take yi a yanzu shi ne zabi kadai da zai samar mata da dorewar rayuwa. Tana samun shilling 100 na kudin Kenya a kowace rana. Duk da wannan kudi da take samu, Ms Kambua ta ce tana iya bakin kokarinta wajen ganin ta ciyar da iyalanta sau biyu a rana kafin farashin kayan abinci ya tashi. ""Yara na son shinkafa, nakan tafi sayayya da shilling 50 zuwa kasuwa domin sayen rabin kilo na shinkafa sannan na dafa musu. A yanzu, ba ka isa ka samu shinkafa a farashin ba"". Yanzu, Ms Kambua ta koma dafa wani sanannen garin masara, wanda ake dafa shi sosai da ake kira Ugali da mutum yakan ci ya koshi, sai dai shi ma  a yanzu farashinsa ya tashi sama. Saboda haka, yanzu tana ciyar da iyalanta sau daya a rana, wani lokacin ma ba sa samun na kai wa bakin salati. ""Ina sayen gari mafi arha a kan shilling 85. Yanzu kuma, garin ya kai shilling 150. A lokacin da ba na samun kudi, muna kwana da yunwa. Wasu makonni bayan haduwarmu, Ms Kambua ta ci gaba da shiga cikin wahala, inda farashin kilo biyu na garin masara a yanzu ya zarce shilling 200, inda ya karu da kashi 25. Sabbin alkaluma daga hukumar kididdiga ta kasar Kenya sun nuna karuwar farashin. Farashin kayan abinci ya ninka sau biyu, inda farashin ya yi sama da kashi 12.4 a watan Mayun 2022 kan yadda suke a watan Mayun 2021. Magidanta a Kenya da dama na cin masara da ake nomawa a kasar da kuma wadda kuma ake shigo da ita daga makwabtan kasashe. Wasu lokutan zabin mai sauki ne, sai dai Kennedy Nyagah, shugaban kungiyar masu sarrafa kayan hatsi, ya ce a yanzu ana samun gibi. ""Zan ta’allaka gibin da ake samu da rashin samun wadataccen ruwan sama da kuma tashin farashin kayan gona kamar taki,"" a cewarsa. A kasuwar da Ms Kambua take zuwa, harkokin kasuwanci sun yi kasa. A ziyarar da na kai kasuwar sau biyu, kwastomomi na sayen albasa da tumatiri guda daya-daya saboda sun yi tsada. ""A baya, tumatiri da muke sayarwa a kan shilling 10, muna sayar da shi ne kan shilling 5, "" kamar yadda wani dan kasuwa, Elijah Machuki Nyabutohe ya shaida min, inda yake nuna wani bokiti. Ya ce: ""Shi ya sa yanzu babu masu saye. Suna fargabar cewa idan suka sayi tumatiri da yawa, ba za su samu kudin sayen garin masara ba wanda hakan kan sa su kwana da yunwa."" Duk da cewa yana da nisa da Ukraine, yana sane da tasirin da yakin da ake gwabzawa a kasar ya yi da kuma yadda ya sanya tashin kudin man fetur da taki. ""Manoma na kashe makudan kudade wajen sayan taki da za su zuba wa tumatirinsu. ""Mutane da yawa kan daina noman tumatiri, saboda sadar taki da kuma irin tumatirin, "" Mr Nyabutohe ya fada min. ‘Yan mitoci kadan daga wajen kasuwar, akwai wata mata, Catherine  Kanini – ba ta da aikin yi bayan rushe gidan sayar da barasa da take yi wa aiki domin fadada wata hanya. Matar, mai shekara 30, ba ta da karfin kama hayar gida don haka ta gina wa kanta wani dan karamin matsuguni da ta hada da gidajen sauro da fallen robobi da kuma dirka. Ta fito ne daga yankin Kitui da ke gabashin Kenya, kamar sauran mutane da ke rayuwa a birane da kudade kadan da ke shigo musu, ita ma Catherine ta dogara ne da taimakon ‘yan uwanta daga gida a lokacin da farashin kayan abinci ke hauhawa. Mahaifiyarta na aiko mata da abinci daga kauye. Sai dai fari da aka dade ana fama da shi, na nufin cewa da wuya a yanzu ta sami kayan abinci. ""A yanzu, ko ina a bushe a kauyenmu. Babu ruwan sama. Sai an samu ruwan sama sannan mahaifiyata ke samun damar aiko min da abinci,"" Ms Kanini ta fada. ""Yanzu, tana sa ran mu aika mata wani abu. Tana dogaro ne da mu, duk da cewa mu din ma muna da matsaloli a nan."" Tsadar rayuwa da ake fuskanta na zuwa ne a daidai lokacin da Kenya ke shirin gudanar da babban zabe ran 9 ga watan Augusta. Lamarin na kan gaba a yakin neman zaben manyan ‘yan takara biyu da ke gaba-gaba domin gadar shugaba Uhuru Kenyatta. Mataimakin shugaban kasa, William Ruto, ya ce lokaci ya yi da za a farfado da tattalin arzikin kasar, yayin da jagoran bangaren adawa Raila Odinga ya yi alkawarin tallafin kudade zuwa ga magidanta da ke fama da talauci a kasar. A shawar da Ms Kanini ta bai wa ‘yan siyasar kasar ta ce ""Zan ba da shawarar cewa su bude kamfanoni tare da ba mu aiki. Su kuma rage kudaden kayan masarufi da suka kara. Saboda idan ka samu ‘yan kudade, za ka iya fita domin samo abinci."" Wani mai sharhi na kungiyar International Crisis Group, Meron Elias, ya yi gargadin cewa yanayin sadar rayuwa zai haifar da rashin tabbas, musamman ma a fafatawar da za a yi a zabukan kasar. ""Duk da cewa ba a san yadda za ta kasance a zabukan kasar ba – a dimokuradiyyar kasar Kenya – muna fargabar cewa matsalar hauhawar farashin kayan abinci da sadar rayuwa a kasar, zai sanya ‘yan siyasa su tara dimbin jama’a kan tituna. Akwai kuma barazanar cewa za a yi amfani da matasa marasa aikin yi domin bangar siyasa wajen tayar da hargitsi lokacin gudanar da zabe."""	https://www.bbc.com/hausa/articles/cxwn4zmez17o
technology	Shin Facebook da Tuwita na fuskantar barazanar kawowa ƙarshe?	"Idan dai ba kashe intanet ɗinka ka yi ba, to mai yiwuwa ka san sarƙaƙiyar da ta baibaye manyan kamfanonin fasaha na duniya a makonni da suka wuce. A watan da ya gabata ya bayyana ƙarara cewa manyan kamfanonin da suka haɗa da Apple da Netflix da Amazon da Microsoft da Meta (mamallakin Facebook) da Alphabet (mamallakin Google) - sun tafka asarar fiye da dala tiriliyan uku a cikin wata 12 da suka wuce a kasuwar hannayen jarin Amurka. A watan Nuwamba, sai da ta kai da yawan kamfanonin nan kamar su Amazon suka sanar da rage ma'aikata a faɗin duniyada ya kai rufe ayyuka 136,000 zuwa ranar 21 ga watan Nuwamna, kamar yadda shafin intanet na Layoffs.fyi website, mai bibiyar korar ma'aikata a kamfanoni ya bayyana. Da yawa daga cikin ma'aikatan da aka kora ɗin na Facebook ne daga kamfanin Meta, inda aka kori mutum 11,000, Tuwita kuma ya kori mutum 3,700 zuwa yanzu. Wannan lamari ya bujiro da tambayoyi a kan abin da ka iya faruwa nan gaba da fitattun shafukan sada zumuntar: shin muna tunanin cewa waɗannan kamfanoni ba za su kai labari ba? Kamar yadda yawan ma'aikatan da aka sallama a can sama ke nunawa, waɗannan shafuka na nuna yadda su ma matsalar tattalin arziki ke shafarsu kamar sauran fannoni. Wannan na nufin takaita kudaden da ake zubawa a fannin kasuwancin – da karuwar kudaden tallace-tallace ga masu hulda da shafukan sada zumunta. ""Duk mutumin da ke kokarin samun kudade a yanzu ta wannan hanyar dole ya fuskanci kalubale sosau,"" a cewar Farfesa Jonathan Knee, wani kwararre a fannin labarai da fasaha a kwalajin kasuwanci na Columbia da ke New York. Farfesa Knee ya ce shafukan sada zumunta kusa ""sun kasance masu harkokin kasuwanci a wannan lokaci"". ""Idan ka dogara kan irin wadannan hanyoyin samun kudi shiga, fadawa cikin matsin tattalin arziki zai zame maka kalubale, a cewarsa. Sabon rahoton da kamfanin Meta ya fitar a karshen watan Oktoba, ya ambato yadda ake samun koma baya a fannin kudaden shiga tallace-tallace saboda matsalar da kamfanin ke cika. Sai dai hakan ya sake fito da karuwar goggayar kasuwaci tsakaninsa da shafin hamayya na TikTok. Twitter, da ta rage tagomashi a kasuwa tun bayan saye ta da attajiri Elon Musk ya yi, na fuskantar kalubale da Karin matsaloli da ke da alaƙa da shugabancin Musk da wasu matakansa ma su cike da ce-ce-ku-ce. Kwanan nan Musk ya dawo da shafin tsohon Shugaba Donald Trump na Amurka bayan gudanar da wata kuri'a ta jn ra'ayi. A ranar 8 ga watan Janairu aka haramta shafin Trump a tuwita sakamakon sakonni da ya wallafa kan wani rikici da aka yi a birnin Washington. Amma alamomin gargadin na nan kafin zuwan Musk: wasu bayanan sirri da Reuters suka samu a watan Oktoba sun nuna cewa mutanen da ke hawa Tuwita sosai akalla sau shida zuwa bakwai a sati da aike sakon tuwita sau uku zuwa hudu a mako – sun ragu sosai tun bayan soma annobar korona. Reuters ya rawaito wani bincike na cewa kashi 10 cikin 100 na masu amfani da shafin tuwita ke wallafa sakonni da ke jan hankali da kusan kashi 90 cikin 100 da sama musu kudaden shiga. Sannan zuwa Musk, ya sake bijiro da sabon matsala: a wani bincike da aka wallafa a ranar 3 ga watan Nuwamba, mako guda bayan saye shafin, masu Nazari daga jami'ar Massachusetts sun kiyasta cewa tuwita ya rasa masu amfani da shafin miliyan guda. Wannan wani abu ne da masana ke ganin zai kawo karshen wasu sauye-sauye a kamfanonin sada zumunta? ""Ko wane shafi na da nashi tsarin ci gaba ko nakasu. Ana daukar tsawon lokaci kafin wasu sauyin su tabbata,""a cewar Dakta Natalie Pang, kwararriya  a fannin sadarwa a Jami'ar Singapore. Dr Pang na da yakinin cewa Facebook da Twitter sun samu habbaka sosai a kasuwarsu lokacin dokar kulle sakamakon annobar korona, inda miliyoyin mutane a fadin duniya suka fuskanci yanayi na takaita zirga-zirgarsu. ""A lokacin annobar an samu cigaba a fanin fasahar zamani lura da yadda duniya ke habbaka a fanin kimiyar zamani."" A yanzu, ta ce lokaci ya yi na sake daidaita wasu lamuran. Wani kwararre da ke ganin a yanzu shafukan Facebook da Tuwita na kasa saboda wasu dalilai shi ne Dakta Lianrui Jia, kwararre a fannin fasahar sadarwa ta zamani a Jami'ar Sheffied da ke Landan. ""Babu mamaki mun yi sake wajen kiyatsa salon karbuwar wadannan fasahohi a kasuwa,"" a cewar Dakta Jia. ""Masu amfani da wadannan shafuka a yanzu sun soma duba wasu matsaloli da ke tattare da wadanna shafuka."" Manyan kamfanononin biyu na da bambanci-bambanci, sai dai: Facebook na da mutane biliyan uku da ke amfani da shafin a watanni huɗun karshen shekara ta 2022, a cewar Meta, hakan ya sa shafin ya kasance na uku mafi shahara a duniya. Amma a cikin Fabarairu, Meta ya sanar da cewa shafin ya rasa mabiya a karfin farko na shekaru 18 da ya shafe, abin da yae fa kasuwarsa cikin garari. Tun 2019, Tuwita ya bijiro da tsari da ke mayar da hankali kan tallace-tallace, maimakon adadi masu amfani da shafin. Alkaluman da ya fitar a watan Oktoba, na nuna cewa akwai mutane miliyan 238 da ke amfani da shafin. Kodayake, akwai damuwar cewa mutane da ke amfani da wannan shafi na kaucewa samun bayanai na labarai da lamuran yau da kullum, suna ba da fifiko ga fanin abubuwan da suka shafi batsa da kuma kudin intanet na kiripto. Wannan na iya takaita jan hankali masu talla, da ke kauracewa duk wani abu da zai haifar da ce-ce-ku-ce. Renaud Foucard, wani Babban Malami tattalin arziki a Jami’ar Lancaster, ta Burtaniya, na cewa takaita amfani da wadannan shafi da wasu gwamnatoci ke yi na zama babban kalubale ga manyan kamfanonin fasaha saboda gogayyar da ke ikin fannin. Akwai shafukan da ke ɓacewa ko sannu a hankali su daina tasiri. Daya daga cikin irin wadannan shafuka shi ne Myspace.com: kamfanin sada zumunta na farko da ya taba tara mutane miliyan 300 a shekara ta 2007. Amma kuma ya disashe daga baya saboda Facebook, inda a wannan lokaci ya rungumi wasu abubuwan intanet da harkokin wallafa wakoki, inda yanzu masu amfani da shafin a duniya suka kai miliyan shida a faɗin duniya. A irin wannan shekaru a baya, Orkut da Google ke marawa baya ya samu tagomashi inda ya kasance shafin da aka fi amfani da shi a duniya, kafin ya fuskanci koma baya saboda Mark Zuckerberg – a 2014 shafin ya dishashe. Shin waɗannan abubuwa ne da ya kamata ake lura da su a wannan lokaci? Ba kowanne masanin ke da tabbacin hakan ba. Tunanin babu mamaki a kawo karshen rayuwar kafofin sada zumunta ya kasance abin jan hankali. Abin da ya kamata ake la'akari da shi, shi ne rayuwar wasu kafofin sada zumunta da a yanzu ba a jin duriyarsu. Bebo, MySpace da Vine sun yi zamaninsu sun wuce. Sai dai fasahar zamani a tsawon shekaru, na da ban mamaki da al'ajabi. Facebook shi ne babban misalin wannan batu. Kamfanin ya yi kokarin inganta makomarsa ta hanyar saye Instagram da WhatsApp domin ya cigaba da ganiyarsa. Tuwita kuma na sake bijiro da wasu dabaru domin tabbatar da cewa masu amfani da shafin ba su sauya sheka ba. Amma shin mutane za su iya barin Tuwita? Akwai shaku dai. Wadannan shafukan suna da kwarewa kamar masu amfani da ita, kuma shekaru biyar baya ana iya ganin abubuwan da ya wakana da tsare-tsaren da suke bijirowa da shi domin ganin sun riƙe mutane. Duk da cewa ba kuma za a dauke kai daga 'yar zamani ba wato TikTok da yanzu haka ke ɗaga hankulan abokan hamayya, har ta kai ga ana kirkirar sabbin salo irinsu Club House da BeReal. Duk da cewa wannan na iya zama kalubale ga Facebook da Twitter na sake dawo wa da karfinsu ko ya iya kawo karshensu, wasuna ganin fitattun shafuka irin wannan dama dole su rinka karo na kalubale irin wannan. ""Misali guda mai karfi shi ne wadannan shafuka na fuskantar karin gogayya,” a cewar Renaud Foucard. ""Idan muka za a yi adalci dole kasuwar ta bai wa sabbin kamfanonin damar ba je tasu fasahar domin mutane su kasance suna da zabi."""	https://www.bbc.com/hausa/articles/cz58nem3k6lo
business	London za ta mayar wa Najeriya kayanta da aka sace lokacin mulkin mallaka	"Wani gidan ajiye kayan tarihi a birnin Landan ya amince zai mayar wa Najeriya kayayyakin da aka sata daga ƙasar a ƙarni na 19 daga Masarautar Benin. Gidan kayan tarihi na Horniman Museum ya ce zai miƙa kayan 72 ga gwamnatin Najeriya. Kayayyakin sun ƙunshi tagullar Benin 12, da kuma makullin shiga fadar sarki. Hukumar kula da wuraren ajiye kayan tarihi ta Najeriya ce ta miƙa buƙatar mayar mata kayayyakin a cikin watan Janairu. Gidan tarihin da ke kudancin Landan ya ce ya shawarci mazauna unguwar da masu ziyara da yara 'yan makaranta da malaman jami'a da ƙwararru kan al'adu da masu zane-zane da ke Burtaniya da Najeriya kafin ɗaukar matakin. ""Dukkanin korafin da suka gabatar kan makomar Benin mun gamsu, da kuma bukatar al’umma,” a cewar gidan tarihin. Shugaban gidan tarihin ya ce hakan shi ne mafi “dacewa da da’a” mayar da kayayyakin. A shekarun baya-bayan nan, an samu karuwan matsin lamba ta fuskar siyasa kan gwamnatocin ƙasashen Turai da gidan adana kayayyakin tarihinsu na su mayar da kayayyakin da suka sace a Afirka. Wannan ya hada da abubuwan da aka ƙera da haure da wanda aka yi amfani da karafa wajen ƙerawasu na masarautar Benin. Eve Salomon, shugaban gidan tarihin, ya ce: ""Shaidu sun nuna ƙarara cewa waɗannan kayayyakin da karfi aka sace su, kuma tuntubar da muka yi ya goyi-bayan ra’ayinmu cewa akwai rashin dacewa da ɗa’a don haka a mayar da su ga ainihi mutanen da suka mallakesu a Najeriya. ""Gidan tarihin Horniman na farin cikin samun damar daukar wannan mataki kuma muna fatan mu yi aiki tare nan gaba da hukumomin Najeriya wajen dawo musu da irin wadannan kayayyaki masu muhimmanci."" Kayayyakin da Horniman zai dawo da su tsiraru ne cikin irin abubuwan tarihin Najeriya da aka gano a wasu gidan adana kayayyakin tarihi ƙasashen yamma. A watan da ya gabata, Kwalajen Jesus da ke Cambridge da Jami’ar Aberdeen suka dawo da wasu gumakan tarihin masu sifar zakara da kan sarki. Mahukutan Jamus sun kuma dawo da gumaka sama da 1,100 ga ƙasar da ke yammacin Afirka. Hukumar kula da wuraren ajiye kayan tarihi ta Najeriya ta ce wasu daga cikin kayayyakin masu matukar muhummanc za a adanasu a gidan tarihin Benin sauran kuma ana Legas. Gidan tarihin Burtaniya ne ya fi riƙe da tarin gumakan masarautar Benin. Ya ce yana fuskantar takunkumi kan dawo da kayayyakin baki ɗaya daga tanadin dokokin gidan tarihin Burtaniya na shekara ta 1963, da kuma dokar kare abubuwan tarihi da al’adu na 1983 na kasa."	https://www.bbc.com/hausa/articles/clw4dvdrg2lo
entertainment	Daga Titunanmu: Za ka iya sayen Data ka hakura da abinci?	Shirin Daga Titunanmu yakan kawo maku lamuran da suka shafi rayuwarku na yau da kullum. A yau za mu duba shin da mutum ya sayi Data domin hawa intanet da kuma ya sayi abin dadi ya ci wanne ya fi? Bidiyo daga Abdulbaki Jari	https://www.bbc.com/hausa/labarai-50765186
technology	Wata katuwar huda a rumfar samaniya ta rufe	"Wata makekiyar huda wadda ba taba sanin da ita ba, a kafar da ke tare tarin gurbatatun sinadarai da ke sauka sararin duniya daga rana, da ake kira  ""ozone layer,""  a  Arewacin  wurin da duniya (north pole) ke juyawa a duk cikin sa'a 24 ta toshe bayan kimanin wata daya da ganota. A karshen watan Maris ne, masana kimiyya a hukumar da ke bibiyar sararin samaniya (CAMS) suka gano abin da suka kira wawakekiyar tazarar da ba a san da ita a sararin samaniya ba, da ke sarke a yankin da ke fama da kankara. A nan kusa zai bude ya zama wani wawakeken rami da ba su taba bibiya ba a bangaren arewaci. Girmansa ya kai kasar Greenland, da yake kadawa ta saman dandaryar inda kankara ta mamaye. Amma zuwa 23 ga watan Afirilu, an samu labarai masu dadi: ""A shekarar nan ta 2020 wannan ramin da ba a sani ba da ke arewaci na shigifar ramin za ta zo karshe,"" kamar yadda CAMS ta wallafa a tiwita. Me ya sa aka damu da maganar Shigifa? Ita shigifar dai na kare duniya daga sinadaran da rana ke fitarwa masu cutarwa. Mafi yawa shigifar duniya na boye a can saman samaniya a kololuwar sama. Layin da ke da tsayin kilomita 10 zuwa 40 tsakanin saman kasa, turakan shigifar sama na daya daga cikin manyan garkuwar da ke kange duniya daga zafin hasken rana. Wawakeken rami irin wannan shinge zai yi tasirin kan yadda kankarar ke narkewa, al'amarin da ke da karfin tsananta wa garkuwar jikin halittu, tattare da Karin hadarin kamuwa da cutar dajin fata da yanar idon mutane. Halittu da mutane daban ne. Ratar da ke wannan wannan garkuwar na tasiri kan yawan kankarar da ke narkewa, da ke kara matsin lamba ga rayuwar dan Adam, da tsarin garkuwar jikin dan adam da karin hadarin kamuwa da kansar fata da kuma yanayin ganin dan Adam. Sannan akwai karamar tazarar da ke shigifar samaniya da ke saman yanki mai kankara. Wannan ne karon farko da za ka iya magana kan ramin shigifar da ke tsakiyar kankara"", kamar yadda CAMS ta fada. Ta yaya wananan ramin yake fitowa yake komawa? Hukumar ta ce karuwar ramukan cikin gaggawa ya samu ne sakamakon sauyin yanayin da duniya ba ta saba da shi ba a yankin kankara. Yayin da iska mai karfi ta kada zuwa saman kankara na tsawon kwanaki a jere, sai ta samar da abin da masana kimiyya suka kira ""sanyayyar iska mai kadawa"" - wani karfi ne da ke kada kansa, tare da samar da rami a bakin shigifar. Amma yanzu tazarar ta rufe, masana kimiyya sun ce za ta kara budewa a gaba amma idan yanayi ya samu. ""Wannan ramin shigifar da ke yankin kankara ba shi da wata alaka da cutar korona da ta janyo dokar hana fita, amma sanyayyar iska ta dogon lokaci ce ke haifar da ita,"" a cewar CAMS. *""Wannan ramin shigifar alama ce ta wata babbar matsalar raguwar kwarin shigifar samaniyan, da kuma rufewar da zagayen duniya na shekara-shekara ke janyowa, baya daukar dogon lokaci wajen warkewa. ''Amma akwai kyakkyawan fatan cewa, cewa shigifar na warkewa daga wannan matsala, amma ba cikin gaggawa ba, "" kamar yadda ta kara da cewa. Ramin shigifar da ke nahiyar Antarctica har yanzu a bude yake Samun ramukan a yankin arewaci abu ne da ba kasafai yake faruwa ba, amma an yi ta samun budewar ramukan duk shekara a yankin Antarctica sama da shekara 35. Duk da cewa girman ramukan na bambanta a kowacce shekara, sai dai babu alamun zai ragu a nan kusa. Ana dan samun murmurewa kadan-kadan tun bayan haramta amfani da sinadaran carbon da chlorine da fluorine da hydrogen a 1996. Duka wadannan sinadarai ne da ake amfani da su wajen hada magungunan feshi da katifu da kuma iskar gas. A cewar Hukumar Hasashen Yanayi ta Duniya, ramin shigifar da ke yankin nahiyar Antarctic ya ragu da kaso daya cikin uku duk bayan shekara 10 tun daga shekarar 2000. A halin yanzu, mafi kankantar labarin da aka samu kan shigifar tun shekarar 2019 ne, amma Hukumar Hasashen Yanayi ta Duniya ta yi hasashen ramin ba zai cike ba duka har sai kusan nan da shekara ta 2050."	https://www.bbc.com/hausa/rahotanni-52485024
politics	An dage shari'ar zaben Kano	"Kotun Koli a Najeriya da ke sauraron kararrakin zaben gwamnonin wasu jihohi ta dage zaman hukuncin zaben jihar Kano. Kotun ta ce sai ranar Litinin 20 ga watan Janairun 2020 za ta yanke hukunci kan shari'ar da Abba Kabir Yusuf na jam'iyyar PDP yake kalubalantar Abdullahi Umar Ganduje na jam'iyyar APC da kuma hukumar INEC. Lauyoyin bangarorin sun shafe sama da sa'a daya suna tafka muhawara kafin alkalan su yanke hukuncin dage zaman. Kazalika, rukunin alkalan sun kuma saurari kararrakin zaben jihohin Bauchi da Sokoto da Imo da Benue da kumaFilato. Tun a jiya Litinin ne kotun ta fara zama kan shari'o'in amma sai aka dage zaman zuwa yau Talata sakamakon abin da ta kira ""rashin lafiyar"" daya daga alkalai bakwai da za su yanke hukunce-hukuncen."	https://www.bbc.com/hausa/labarai-51110806
religion	Sheikh Ahmed Lemu: Fitaccen malamin addinin Musulunci ya rasu	Fitaccen malamin addinin Musuluncin nan da ke Najeriya, Sheikh Ahmed Lemu, ya rasu. Sheikh Lemu ya rasu ne da sanyin safiyar yau Alhamis a birnin Minna na jihar Naija da ke arewacin ƙasar. Ya rasu yana da shekara 91 a duniya. Ɗaya daga cikin ƴaƴan marigayin, Nuruddeen Lemu, wanda ya tabbatar wa BBC mutuwar mahaifinsu, ya ce idan anjima kaɗan za a soma shirye-shiryen jana'izarsa. Marigayi Sheikh Lemu ya soma karatunsa na addini da na boko a Najeriya inda daga bisani ya tafi  Ingila ya kammala Digirinsa na farko a kan African and Oriental Studies a shekarar 1964 a makarantar da a takaice ake kira SAOS. Ya kwashe galibin rayuwarsa yana koyarwa musamman a fannin Larabci da Ilimin Addinin Musulunci da kuma Hausa. Kazalika marigayi Sheikh Lemu mutum ne da ya kwashe tsawon rayuwarsa yana kira ga yin masalaha da sassauci a tsakanin al'umma da kuma bayyana ra'ayinsa a kan al'amura ba tare da rufa-rufa ba. Sheikh Lemu ya bayar da muhimmiyar gudunmawa wajen kare hakkin mata, haka kuma ya kafa ƙungiyar Da'awa domin yaƙi da tsattsauran ra'ayi. Baya ga koyarwa, marigayi Lemu ya taka rawa a fannoni da dama, ciki har da fannin shari'ar inda ya riƙe muƙamai daban-daban har da na babban alƙalin Kotun Ɗaukaka Ƙara ta Shari'ar Musulunci da ke jihar Naija. Mariyagi Sheikh Lemu ya samu lambobin yabo da dama daga ciki da wajen Najeriya, ciki har da lambar yabo ta ƙasa da ƙasa ta Sarki Faisal na Saudiyya wadda aka ba shi a 2014. Ya rubuta littafai da dama waɗanda suka haɗa da: A Book of Fasting, Islam for Africa, The Young Muslim, da sauransu. A shekarar 2019 ne matar Sheikh Lemu, Hajiya Aisha Lemu, ta rasu tana da shekara 79 a duniya bayan ta yi wata gajeruwar jinya. Ga wasu hotunan rayuwarsa shi da iyalansa	https://www.bbc.com/hausa/labarai-55434661
politics	A﻿PC ba za ta ci zaben shugaban kasa ba saboda 'yan takara Musulmai - Babachir	Tsohon Sakataren Gwamnatin Tarayyar Najeriya kuma jigo a APC, mai mulki Mista Babachir Lawan ya ce, jam’iyyar ba za  ta ci zaben shugaban kasa da za a yi a 2023 ba saboda zaben mataimaki Musulmi da dan takarar shugaban kasar Bola Tinubu ya yi. A tattaunawarsa da BBC Mista Babachir ya ce, sun yi bakin kokarinsu don ganin Tinubu wanda shi ma Musulmi ne, ya samu takara, amma daga baya sai suka fahimci ya yi musu rufa-rufa game da abokin takara ko mataimakinsa, lamarin da ya sa suka juya masa baya. Tsohon sakataren ya ce APC ba za ta kai labari ba a zaben shugaban kasar, kuma zai iya faden jihohin da Bola Tinubu zai iya cin zabe da kuma wadanda ba zai ci ba. Ya ce, '‘Ni dai kam ba na Bola Tinubu yanzu. Ni ba na Muslim-Muslim ticket.’’ ‘’Shi Bolan ne bai zabe mu ba ya zabi inda yake so ya je, mun kuma gaya masa can daman ba za mu zabe shi ba in ya yi Muslim-Muslim ticket.’’ In ji shi. Babachir ya kara da cewa PDP sun zo sun tattauna da su, kuma sun yarda za su yi musu abin da suke soi dan suka hada kai saboda haka sun yarda za su yi musu. Ita ma jam’iyyar Labour ya ce kusan ma kwana suke yi  a wajensu domin su tafi tare da su.  Ya ce Tinubu ba shi ya yi wa rufa-rufa ba ganin cewa sun tsaya kai da fata ya samu takara, ya ce dukkanin Kirista ya yi wa.  Ya kara da cewa  matsalar babba ce irin wariyar da ya ce ana nuna wa su Kirista a Arewa, ‘’Ka ga problema din na ‘yan Arewan nan a ce kai Kirista ne samun aiki na mana wuya.’’  ‘’Ka ga universities (jami’o’i) 27 a arewar nan biyu ne kawai Kirista na VC (shugaba). Polytechniques 27 guda biyu ne kawai Kirista na Rectotr (shugaba), nan ederal ke nan fa  banda states’’ in ji shi.  Ya yi korafi da cewa wariyar da ake nuna wa Kiristoci a Arewa ta yi musu yawa,’’ Har ya zama kuma yanzu ka ce za ka yi Muslim-Muslim ticket to ka buga mana kusa  a kaik e nan banda wanda aka buga mana a kafa.’’ Da aka yi masa, magana kan ko sun yi kokarin janyo Bola Tinubun  domin dinke barakar, sai ya ce, ‘’A’a shi zai neme mu yanzu ba ni zan neme shi ba ai. Mu ai muna da inda za mu nufa inda za mu kafe. Amma bai neme mu ba.’’  ‘’Shi ya ga zai ci zabe to za mu ga cin zaben da zai yi,’’ in ji Babachir.  Ya nanata cewa shi har yanzu yana nan a APC amma a shugaban kasa ba zai yi ba kuma mutanensa ba a su yi APC saboda zaben abin da Tinubun ya yi kasancewar shi Musulmi kuma ya zabi mataimakinsa Musulmi.  Ya ce akwai mutanensa masu neman gwamna da sanata da majalisar wakilai da majalisun jihohi a APC.  Game da cewa za a yi masa zargin y iwa jam’iyyar ta APC kafar-ungulu sai ya ce hakan bai dame shi ba a zage shi mana, ‘’su su gyara mana.’’ In ji shi.  Ya kara da cewa shi ba zai fita daga APC ba amma idan Buhari ya tafi shi ma zai tafi.  Idan Buhari ya bar siyasa shi ma zai bari domin saboda Buhari ya shiga siyasa.	https://www.bbc.com/hausa/articles/cjlr7x3d07ko
religion	Mubarak Bala: Dalilin kama wanda ake zargi da cin zarafin Musulunci	"Kungiyar kare hakki ta Amnesty International ta ce tana bibiyar halin da Mubarak Bala wanda aka ce shi ne shugaban wadanda babu ruwansu da addini a Najeriya yake ciki, bayan kamashi da jami'an 'yan sanda suka yi. Amnesty ta ce ta damu matuka kan karuwar barazanar da ake yi wa rayuwarsa a kafafen sada zumunta a Najeriya. A ranar Talata aka kama Mubarak Bala a jihar Kaduna, kuma ana sa ran za a mayar da shi Kano jiharsa ta haihuwa, inda a nan ne dimbin Musulamai suka rubuta wa hukumomi korafi da zarginsa da yin batanci ga Annabi Muhammad S.A.W. 'Yan sandan Kaduna sun kama Mubarak, wanda aka ce shi ne shugaban wadanda babu ruwansu da addini a Najeriya, bisa bukatar takwarorinsu na Kano. Ana zarginsa Ana zargin ya ci zarafin addinin Musulunci ne a wani sako da ya wallafa a shafinsa na Facebook. Wata tawagar lauyoyi ce ta mika wa 'yan sanda korafi a Jihar Kano. Tuni dai wasu masu rajin kare hakki suka yi ca a shafukansu na zumunta suna neman a saki Mubarak Bala, wadanda suka ce yana da 'yancin shiga addinin da ya kwanta masa a rai. Barista Salisu Salisu Umar ne jagoran lauyoyin da suka yi korafi kan Mubarak, kuma ya fada wa BBC cewa ba don ya bar addinin Musulunci suka nemi a kama shi ba. ""Mun yi musu korafi ne kan aibata Annabi S.A.W. da ya yi a shafinsa na Facebook,"" a cewar Salisu Salisu. Ya ci gaba da cewa: ""Ba wai don ya yi ridda ba ne ko sabo, korafinmu a kan barin masu addini su yi addini ne."" ""Abin da muke nufi shi ne, tun da shi (Mubarak Bala) ya bar Musulunci tun a shekarar 2014 bai kamata kuma ya rika aibata addinin ba da kuma abin da masu binsa suka yi imani da shi. ""A matsayinmu na lauyoyi, daga cikin hakkinmu mun nemi 'yan sanda su binciki abin da yake fada ko ya saba da abin da aka iyakancewa mutum ya yi magana kan addini."" Barista Salisu ya bayyana cewa suna so ne a hukunta shi da kundin tsarin mulkin Najeriya. A shekarar 2014 ne matashi Mubarak Bala mai shekara 29, a lokacin, da ke birnin Kano ya ce bai yarda da samuwar Allah ba kuma ya ce ya bar addinin Musulunci. Iyayensa sun kai shi asibitin masu tabin hankali domin binciken lafiyarsa a lokacin. Karin wasu labarai da za ku so ku karanta:"	https://www.bbc.com/hausa/labarai-52423313
entertainment	'Yan Kannywood na caccakar Buhari kan matsalar tsaro a Arewa	"Taurarin fina-finan Kannywood  sun bi sahun sauran mutane wajen caccakar gwamnatin Shugaba Muhammadu Buhari saboda zargin gazawarta wajen tabbatar da tsaro a arewacin Najeriya. Wannan na zuwa ne kwanaki kadan bayan wasu 'yan bindiga sun kai hari kan fasinjojin da suka fito daga karamar hukumar Sabon Birni da ke jihar Sokoto domin yin ƙaura zuwa wasu yankunan Najeriya, saboda ta'azzarar hare-haren 'yan bindiga a inda suke. Bayanai sun nuna cewa 'yan bindigar sun banka wuta kan motar da mutanen akalla 40 suke ciki inda suka kone kurmus. Wani ganau ya gaya wa BBC cewa: ""Lokacin da abin ya faru ina Sabon Birni aka kira ni aka shaida min. Daga cikin matafiyan ma har da wani ƙanin mahaifiyata da matarsa da ƴaƴansu huɗu. ""Cikin ƴaƴan Allah Ya yi wa biyu rasuwa. Lokacin da muka isa wajen da ya faru mun je mun iske mutane sun mutu, kuma a ƙalla mun ƙirga gawarwaki sun kai 25"". Sai dai rundunar 'yan sandan jihar ta ce mutum 21 ne suka kone a motar fasinjan lokacin da 'yan bindiga suka yi musu kwanton-bauna. Lamarin ya yi matukar tayar da hankalin 'yan kasar musamman 'yan arewacin Najeriya. Wani abu da ya kara jan hankalin 'yan arewacin kasar shi ne alwashin da Shugaba Buhari ya sha na gudanar da bincike kan kisan da wasu dalibai suka yi wa wani dalibi a makarantarsu da ke Lagos, amma kawo yanzu bai ambata daukar irin wannan mataki ba kan kisan mutanen na Sokoto, idan ban da jaje da ya yi. Da yake tsokaci kan labarin da muka wallafa game da alkawarin da Shugaba Buhari ya yi na yin bincike kan mutuwar dalibin na Lagos, tauraron fina-finan Kannywood, Ali Nuhu, ya ce ya dace gwamnati ta dauki irin wannan mataki kan mutanen da aka kashe a Sokoto. ""Ya kamata wadanda suka mutu a motar da aka kona a Sokoto su ma a yi wannan binciken a dauki mataki a kan daukar ransu da aka yi ba gaira ba dalili,"" in ji tauraron. A nata bangaren, Hadiza Gabon, ta nuna takaicinta yadda 'yan Arewa suka kasa nemar wa 'yan uwansu hakki yayin da takwarorinsu na Kudu  suke ta fafitikar nemar wa mutum daya 'yanci. Shi kuwa Falalu Dorayi ya rubuta wani jawabi ne a shafinsa na Instagram wadda ya yi wa lakabi da ""Gazawar Shugabanni"" inda ya yi tir da irin rashin mayar da hankalin shugabanni kan ayukan da suka yi alkawuran aiwatarwa. ""Kuna zaune a gida a shigo a kashe ku, a far ma iyalanku mata. Kuna kan hanya a tare a debe ku a kashe na kashewa. Ku bar gari domin gudun tsira a tare ku a kone ku. Ku yi noma domin samun abinci, a kone gonar da amfanin cikinta... Idan kana so ka ga karfin ikonsu [shugabanni] to ka taba kujerarsu ko ku kuma jam'iyyarsu,"" in ji shi."	https://www.bbc.com/hausa/labarai-59606644
politics	Kayar da APC da PDP ba zai ba mu wahala ba a Jihar Jigawa - Dan takarar ADC	Danna hoton da ke sama don kallon bidiyon: Dan takarar gwamna a jam'iyyar ADC da ke jihar Jigawa a arewa maso yammacin Najeriya ya ce kayar da sauran manyan jam'iyyu ba zai masa wahala ba Alhaji Sani Gumel ya fadi hakan ne a wata hira da ya yi da BBC Hausa. Alhaji Sani Muhammad Gumel ya ce yana da yaƙinin hakan zai faru duba da irin tsarin jam'iyyarsu wanda tsari ne da matasa suka yarda da shi don ganin a samu sauyi a jihar.	https://www.bbc.com/hausa/articles/c16gn417z56o
sports	Na shiga wani yanayi mai wuya da zan buga fenariti - Haaland	M﻿anchester City ta doke Fulham da ci 2-1 a wasan mako na 15 a gasar Premier League ranar Asabar. C﻿ity ce ta fara cin kwallo a minti na 17 da fara wasa ta hannun Julian Alvarez daga baya Fulham ta farke ta hannun Andreas Pereira a bugun daga kai sai mai tsaron raga. Daf da za a tashi wasan City ta samu fenariti, sannan Erling Haaland ya buga ya kuma ci, duk da mai tsaron raga Bernd Leno ya yi kokarin tare ta. M﻿ai shekara 22 ya yi murna kan kwallon da ya ci kuma na 18 a kakar nan, dan wasa na biyu da ya zura kwallo a wasa shida a gida a jere, bayan Alvaro Negredo a 2013. T﻿o sai dai dan kwallon ya sanar da Sky Sports cewar ''Gabana ya fadi - yanayin da gabana ya fadi sosai kenan a tarihin rayuwata. F﻿enariti a lokacin daf a tashi daga wasa? Hakila dole na shiga damuwa,'' kamar yadda ya sanar da BBC. ''Yanayi ne na bukatar natsuwa ka samar da abin da ake bukata kuma abin da na yi kenan, jin dadi mai yawa idan ka zura kwallo a raga. '﻿'Na yi jinya makonni, kuma abu ne mai mahimmaci a tare da mu da muka yi nasara.'' T﻿un farko Haaland wanda ya fara karawar a kan benci ya ci kwallo da ka daga bayan da ya shiga wasan, amma VAR ta soke da cewar an yi satar gida. K﻿awo yanzu Haaland ya zura kwallo 18 a Premier League a wasa 12, kuma na 23 a karawa 17 da ya yi wa City a dukkan fafatawa a kakar nan.	https://www.bbc.com/hausa/articles/cgl2mend8pno
entertainment	...Daga bakin mai ita tare da Rabi'u Rikadawa	Latsa hoton sama don kallon bidiyon: Daga bakin mai ita wani shiri na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 15, shirin ya tattauna da fitaccen tauraron fina-finan Hausa Rabi'u Rikadawa, inda ya amsa tambayoyin da za su saku dariya. Da muka tambaye shi game da irin son da yake yi wa matarsa, inda ya amsa cewa tana a cikin zuciyarsa kamar kudin haya, sai muka tambaye shi ko zai yi mata kishiya? Sai ya ce da ya samu kudi zan kara aure.	https://www.bbc.com/hausa/labarai-51637841
business	Coronavirus a Kano: Yadda Ganduje ya rage albashin ma'aikatan gwamnati	"Ma'aikatan gwamnatin jihar Kano da ke Najeriya sun yi zargin cewa gwamnatin Abdullahi Umar Gandue ta zaftare musu albashi a daidai lokacin da suke shirye-shiryen ƙaramar Sallah. Galibin ma'aikatan da BBC ta yi hira da su sun ce an biya su albashi a tsohon tsari - wato kafin a yi karin albashi - kuma an zaftare kashi 10 zuwa 20 cikin 100. ""Albashin ya zo a tsohon tsari na minimun wage; a baya, ina daukar N76, 000 yanzu kuma ya koma N72, 000. Shi mai girma Gwamna ya fadi wadanda za a yi wa ragi, babu wanda aka ambata a cikin ma'aikatan gwamnati aka ce zai samu ragi,"" a cewar daya daga cikin ma'aikatan da lamarin ya shafa. Wani kuma ya ce: ""Albashi da aka biya gaskiya kusan tsohon albashi aka bayar, ma'ana katrin da aka yi na minimum wage an cire shi gaba daya."" A cewarsu, lamarin ya jefa su cikin halin ƙunci da rashin tabbas, ganin yadda ƙungiyar ƙwadago a jihar ke cewa ba a tuntuɓe ta ba kafin daukar wannan matsaya. A makon jiya gwamnatin ta sanar da rage wa masu muƙaman siyasa rabin albashi saboda raguwar kuɗaɗen shiga dalilin faɗuwar farashin man fetur sakamakon annobar korona. Kasashen duniya da dama dai sun rage ma'aikata, yayin da wasu kuma suka rage albashin ma'aikata a yayin da cutar korona take ci gaba da yin mummunan tasiri a kan tattalin arzikin duniya."	https://www.bbc.com/hausa/labarai-52768227
health	Lafiya Zinariya: Kalubalen rayuwa da mace mai cutar sikila kan shiga	Larura ta rashin lafiya abu ne da kan sami ko wane dan adam daga lokaci zuwa wani lokaci a cikin rayuwarsa. Sai dai ko ya za ka ji idan a karon farko ka san cewa kana dauke da cutar da ba za ka warke ba a tsawon rayuwarka? Cutar amosanin jini ko sikila cuta ce wadda likitoci suka ce za a iya kauce masa ta hanyar yin gwaji kafin a yi aure. Amma nan gizo ke sakar domin har yanzu a wasu kasashen Afrika ciki har da Najeriya ba kasafai mutane ke amfani da wannan shawara ba. A wannan makon Habiba Adamu ta yi mana nazari kan wannan cutar, ga kuma rahoton da ta hada mana:	https://www.bbc.com/hausa/labarai-55673601
politics	Soludo ya ta da ƙura game da ikirarin Peter Obi na zuba jari a Anambra	"Kalaman da gwamnan jihar Anambra Chukwuma Soludo ya yi kan ɗan takarar shugaban Najeriya na jam’iyyar Labour Peter Obi sun tayar da ƙura da muhawara musamman a kafofin sada zumunta na ƙasar. Soludon dai ya yi maratani ne a kan ikirarin da Mista Obi ke yawan yi a wuraren yaƙin neman zaɓensa inda yake kafa hujja da ɗumbin zuba jarin da ya yi a jihar daga tsakanin shkarar 2006 to 2014 lokacin yana gwamna. A wata hira da Soludo ya yi da gidan talabijin na Channels, ya ce, “Ban san da wani labarin zuba jari ba. Hirarmu a kan kasafin kudin 2023 ce. “Ba zan yi magana a kan batun zuba jarin magabatana ba. Kuma ma ni ban san komai a kan shi wannan zuba jarin da ake magana akai ba,” in ji gwamnan. Ya ƙara da cewa “Ina jin na karanta wania u a kan batun da wani ke yaɗawa kan zuba jari. Abin da nake gani a yau shi ne, waɗannan zuba jarin da ake magana ba su da wata daraja. Don haka a bar wannan batun a gefe."" Wadannan kalamai na hirar Soludo da Channels sun jawo ce-ce-ku-ce sosai musamman daga ƴan kudu maso gabashin ƙasar, wato yankin da Peter Obi da Soludo suka fito. A shafin Tuwita dai an yi ta amfani da maudu’ai da suka haɗa da #Soludo sau fiye da 111,000 da #Obiano wato gwamnan Anambra da Soludo ya gada sau fiye da 34,000, da kuma #Anambra sau fiye da 80,000. Masu tattaunawar sun rabu biyu, da masu goyon baya da jaddada kalaman Soludo da kuma masu kare Peter Obi. G﻿a dai wasu daga cikin saƙonnin da muka gani a Tuwita. Fearless@iamfearlessking ya rubuta cewa: ""Idan wani ya ji yadda Soludo ke bayani a gidan talabijin na Channels, sai ya zaci shi ne ya gaji Peter Obi a kujerar gwamnan Anambra, bayan kuwa akwai ratar shekara takwas a tsakanin mulkinsu. ""﻿To me ya sa Soludo ya fi yin kwatance da mulkin Peter Obi maimakon na gwamnan da ya gada? Wasu kuwa irin su Chukwuemerie Uduchukwu @EmerieUduchukwu kamar nuna goyon bayan gwamnansuka yi. Ya ce: ""Muna godiya mai girma Gwamna Charles Chukwuma Soludo! ""Obiano nake zargi da yin sunan da bai dace da shi ba kan batun Anambra a shafukan sada zumunta. Obiano ya kasa yin magana a kan farfagadnar yaudara ta Obi."" W﻿asu kuma da suke rugar tsakani irin su Ahmed Ibn Mustapha@MrAfobaje ga abin da suke cewa: ""Ku ƴan Anambra ke ne masu ikirarin cancanta kawai kuke zaɓa. Go ga daidai cancantar taku da kuka zaɓa yana cewa wanda kuke ganin shi mai cetonku mazambaci ne. ""﻿Yanzu Soludon bai cancanta ba kenan ko?"""	https://www.bbc.com/hausa/articles/cv2p2jm45kjo
politics	Kotun Koli ta yi watsi da karar APC kan zaben Bayelsa	Kotun Kolin Najeriya ta yi watsi da bukatar da jam'iyyar APC ta shigar na neman kotun ta sake nazari kan hukuncin da ta yanke na karbe nasarar 'yan takararta David Lyon da mataimakinta Degi Eremionyo a zaben gwamnan jihar Bayelsa. APC dai ta koma Kotun Kolin ne domin neman kotun ta warware hukuncinta da ya ba wa Duoye Diri na jam'iyyar PDP nasara a jihar. Da ta ke karanta hukuncin, Mai shari'a Amina Augie ta bayyana cewa, kotun ba za ta yi bitar hukunci da ta yanke a baya ba, saboda ba ta da hurumin sake waiyayar hukuncin da ta riga ta yanke. Kotun ta kuma bukaci lauyoyin jam'iyyar APC da kuma David Lyon da suka shigar da karar da su biya jami'iyyar PDP naira miliyan 60. A ranar 14 ga watan Fabrairun 2020 ne Kotun Kolin ta soke nasarar Lyon da Eremionyo a zaben gwamnan Bayelsa da ke kudu maso kudancin kasar. Kotun ta soke zaben 'yan takarar na jam'iyyar APC mai mulkin kasar ne a jajibirin ranar da su sha rantsuwar kama aiki. A hukuncin kotun na baya, alkalan Kotun Kolin sun soke ce zaben Lyon ne saboda mataimakinsa ya mika wa hukumar zaben kasar takardun bogi domin ya samun tsayawa takara a zaben ranar 16 ga watan Nuwambar 2019.	https://www.bbc.com/hausa/labarai-51646593
health	Me ya sa wasu 'ƴan Najeriya ba sa cin moriyar inshorar lafiya?	"Wani rahoton masana harkar inshorar lafiya a Najeriya ya ce kusan kashi casa'in na 'yan kasar ba sa cin moriyar tsarin inshorar lafiya na gwamnati da aka fito dashi sama da shekaru 20 da suka wuce. Rahoton ya ce a tsawon wadannan shekaru kasa da mutun miliyan goma ne kawai ke cin gajiyar shirin, kuma suma ba sa samun ingatacciyar kulawa a asibitocin kasar. An kafa Hukumar Inshorar Lafiya ta Najeriya NHIS ne a shekarar 1999, sai dai tun daga lokacin kawo yanzu, kasa da kashi goma ne kawai na 'ƴan Najeriya- mafi yawansu ma'aikatan gwamnati- ke cin moriyar shirin. Sai dai rahoton ya zargi ita kanta hukumar da kamfanonin da ke kwangilar haɗa al'uma da asibitoci wato HMO da almundahana. Hukumar ta NHIS ta sha fuskantar rikicin cikin gida musamman inda aka riƙa zarginta da hada kai da waɗannan kamfanoni wajen aikata cin hanci da rashawa. Farfesa Muhammad Nasiru Sambo, shugaban hukumar ya ce a baya ya sa wa kamfanonin haɗa al'umma da asibitoci ido amma a ƴan shekarun baya-bayan nan ana ladaftar da su. ""A shekaru baya kafin  na shigo hukumar, yawancin asibitoci suna bin waɗannan HMO kudade masu yawan gaske. Amma zuwana , na kafa wani tsari wanda za a tabbatar da duk kamfanonin da asibitoci ke bi bashi sun biya su kuɗinsu. ""Mun sa duk wani asibiti da ke bin waɗannan HMO kuɗi ya sanar da mu. A haka muka gano cewa kudin da ake bin kamfanonin nan sun ka Naira biliyan biyar,"" a cewar Farfesa Muhammad Nasiru. Sai dai ya ce kawo yanzu, bayan fara amfani da tsarin nasa mafi yawan kamfanonin sun biya bashin. Ya kuma ce sun fara ɗaukar mataki kan kamfanonin da suka gaza biyan bashin da ke kansu. ""Akwai kamfanoni guda goma da suka gaza biyan basukansu, yanzu mun cire sunayensu daga rajistarmu,"" in ji shi. Ya bayyana cewa a baya ba a soke kamfanonin HMO daga rajistar hukumar NHIS, ""sai a bar su suna cin karensu ba babbaka."" Farfesa Sambo ya musanta zargin cewa ana aikata cin hanci da rashawa a cikin hukumar ta NHIS. Ya ce akwai buƙatar yin garambawul ga dokar da ta kafa NHIS don tilasta duka kamfanoni da ma'aikatu a Najeriya shiga tsarin na inshorar lafiya. Haka kuma, ya yi bayanin cewa akwai buƙatar samar da hanyoyin agaza wa masu karamin karfi da ba ma'aikatan gwamnati ba, wadanda kuma ba sa iya zuwa asibiti saboda matsalar rashin kuɗi. Shirin inshorar lafiya kamar wani asusu ko adashi ne, inda mai lafiya zai taimaki marasa lafiya, mai karfi ya taimaki marasa karfi. Hukumar inshorar lafiya wadda aka kafa tun 1999, na da tsarin cire wani kaso na albashin ma'aikatan gwamnati don sanya wa cikin asusunta ta yadda idan su ko iyalansu ba su da lafiya, za a biya musu kudin magani. Sai dai, bayan shekaru hukumar ta fahimci cewa ma'aikatan gwamnati su kalilan ne, idan an kwatanta da daukacin al'ummar Nijeriya. Don haka hukumar inshorar lafiya ta kasa ta bullo da shirye-shirye da dama, don mutanen da ba sai lallai ma'aikatan gwamnati ba su amfana. Shirin Inshorar lafiya a Najeriya na fuskantar ƙalubale da dama amma babban wanda ta ke fuskanta shi ne karancin masu cin gajiyarsa."	https://www.bbc.com/hausa/labarai-58124591
business	Ko kun san bashin da ake bin ku a matsayinku na 'yan Najeriya?	Latsa hoton sama domin kallon bidiyon: Shugaban Najeriya Muhammadu Buhari na Najeriya ya nemi majalisa ta ba shi dama ya ranto bashin kusan Tiriliyan biyu. Shugaban na neman damar rancen ne domin domin cike gibin kasafin kudin kasar na shekarar 2021. A Maris din 2021 ne Ofishin Kula da Basussuka na Najeriya DMO  bayyana cewa bashin da ake bin kasar ya kai naira tiriliyan 32.915 daga ƙarshen watan Disamban 2020. Ofishin ya ce sabon bashin da Shugaba Muhammadu Buhari zai karɓo zai sa bashin da ake bin kasar ya kai naira tiriliyan 36.3.	https://www.bbc.com/hausa/media-58577797
religion	Ku San Malamanku tare da Sheikh Mutsafa Baba Illela	"Ku latsa hoton da ke sama don kallon hirar BBC da  Malam Mustapha Baba Illela a shirin Ku San Malamanku, sannan kuna iya shiga shafinmu na Youtube don kallon cikakken bidiyon: Fitaccen malamin addinin Musuluncin nan na jihar Bauchi da ke arewa maso gabashin Najeriya, Malam Mustapha Baba Illela, ya bayyana cewa daga farko ya ki mayar da hankali wajen aikin gwamnati duk kuwa da cewa yana da damar yin hakan saboda yana da burin ya bayar da gudunmawa ga al'umarsa domin su amfana daga dan karatun da Allah ya hore masa. Malam Mustapha ya bayyana haka ne a wata tattaunawa da BBC a cikin shirin Ku San Malamanku, inda ya ce yana godiya ga Allah da ya sa karatun Alkur'ani mai girma shi ya haife shi, ya haifi iyayensa, ya kuma haifi  kaka da kakanninsa, kana duka 'yayansa mahaddatan Alkur'ani ne. Wane ne Malam Mustapha Baba Illela? Malam Mustapha Baba Illela shi ne shugaban Hukumar Shari'ar Muslunci ta jihar Bauchi, kuma shugaban Kwamitin Musabaqa na jihar. An kuma haife shi a cikin garin Bauchi a wata unguwa da ake kira Illela da ke kusa da fadar mai martaba sarkin Bauchi a shekarar 1968. Mahaifinsa shi ne Shu'aibu wanda aka fi sani da Baba Illela, malamin addinin Musulunci ne mai karantar da Alkur'ani da abin da ya shafi littafai, irin karatun Fiqihu da Tauhidi da sauran ilimomi irin na karatun zaure. Malamin ya shaida wa BBC cewa ya fara karatun sanin farilla da sunna a wajen mahaifiyarsa marigayiya Rukayyatu, inda daga bisani ya saka littattafai a gaban mahifinsa, kuma bayan da ya sauke wasu littafan ne sai mahaifinsa ya dauke shi ya kai shi gaban wasu malamai a garin na Bauchi. ""Na jima a gaban malam Ahmadu Makaman Liman a Unguwar Jaki ina karatun litattafa na dukkanin fannonin Tauhidi, da Fiqihu, da Hadisai, tarihi da kuma ilimin ka'idar lugga da aka sani da Nahawu. Na kuma karu da karantarwarshi da dabi'unshi, mutum ne da ya kware a bangaren tafsiri, idan yana tafsiri kai ka ce kamar shi ya rubuta,"" in ji malam Mustpha. Malamin ya kara da cewa ya yi karatu a wajen daya daga cikin abokan mahaifinshi wato marigayi Malam Shehu Illela, sannan ya yi karatu wajen marigayi malam Ahmadu na bayan Fada wanda duka Allah ya yi musu rauswa. Kana malamin ya yi karatu kan abin da ya shafi adabin Larabci a wajen daya daga cikin yayyensa malam Muhammd Shu'aibu Arab. Bayan karatun litattafa irin na zaure, ya tafi jihar Gombe inda ya yi karatu a Kwalejin Horon Malamai ta Arabic Teachers College ta jihar Gombe inda ya samu takardar shaidar karatu ta Grade 2, kana daga baya ya koma ya yi difiloma a fannin koyar da Larabci ga wadanda harshensu ba yaren Larabcin ba ne. Bayan ya koma Bauchi a shekara ta 1990 ya fara aiki da wata makaranta mai zaman kanta yana aikin koyarwa daga baya ya koma makarantar Hayatul Islam mai zaman kanta da ke garin na Bauchin. ""Lokacin ina da damar kama aikin gwamnati amma sai ya zama ina da burin na bayar da gudunmawa ga al'ummata su amfana daga dan karatun da Allah ya hore min, wannan shi ne ya sa ban kai hankalina kan aikin gwamnati ba,"" in ji malamin. Daga bisani ne ya ce mijin yayarshi mai suna Bababa Ahmed ya sama masa aiki a karamar hukumar Bauchi,  inda bayan nan ya fara aiki da Hukumar Shari'ar Musulunci a shekarar 2007 lokacin mulkin Gwamna Isa Yuguda, kuma aka ba shi mukami a matsayin Kwamishina mai kula da harkokin Shari'a da wayar da kan jama'a inda ya shafe shekaru hudu a kan wannan mukami. Bayan da aka sake zabe ne da gwamnatin ta Isa Yuguda ta sake komawa sai aka sake dawo da malamin a Hukumar Shari'ar Musulunci a matsayin Kwamishina mai kula da Da'awa da ilimin addinin Musulunci. A shekarar 2012 ne kuma aka ba shi mukamin shugabancin hukumar har ya zuwa 2014 sai aka yi zabe aka samu canjin gwamnati shi ne tun daga nan ya sake komawa abin da malamin ya ce ya fi shaa'wa a rayuwarshi ya ci gaba da karantarwa a zaure har ya zuwa yau din nan. Ya ci gaba da karantarwa a wata makaranta mai suna Madarasatul Miftahu Sa'ada wacce daya daga cikin almajiran mahaifinsa Farfesa Yakubu Mahmud ya bude ya kuma umarce shi da ya jagorance ta. ""Akwai sassa daban-daban da ke karantar da ilimin addini da na boko a tsawon sati, na kuma cigaba da rike wannan makarantar har ya zuwa yanzu, ina yi ina hadawa da karatun zaure, ban da harkar da'awa da wasu rubuce-rubuce da karance-karance da nake yi a masallaci da ke nan unguwarmu da kuma a wasu wurare idan an gayyace ni,"" in ji shi."	https://www.bbc.com/hausa/rahotanni-56609681
entertainment	...Daga Bakin Mai Ita tare da Tahir I. Fagge	Danna hoton da ke sama domin kallon bidiyon: Daga Bakin Mai Ita shiri ne na BBC Hausa da ke kawo muku hira da fitattun taurari da mawakan harkar fim din Hausa na Kannywood kan abubuwa da suka shafi rayuwarsu zalla. A wannan kashi na 114, mun tattauna da tauraron fina-finan Hausa, Tahir I Fagge, inda ya amsa tambayoyi da dama da suka shafi rayuwarsa. Musamman batu na baya-bayan nan a kan komawarsa wasa Gidan Gala da ake ta yi a shafukan intanet.	https://www.bbc.com/hausa/articles/c2j41l817rdo
entertainment	Yadda Saudiyya ta karrama Shah Rukh Khan da Van damme	"Fitaccen jarumin fina-finan Indiya Shah Rukh Khan na daya daga cikin jaruman fina-finai na kasashen duniya 15 da Sudaiyya ta karrama su da wata lambar yabo ta Joy Excellence Award a wani biki a ranar Litinin. Shah Rukh Khan ya wallafa sakon godiyarsa ga Saudiyya a shafinsa na Twitter tare da sanya hotunan yadda bikin ya gudana. Da ya zo jawabin godiya yayin karramawar, jarumin ya fara ne da: 'Bismillah al-rahman al-rahim,' wato 'Da sunan Allah mai Rahama mai jin kai'. Sannan sai ya gayar da taro da yi musu sallama irin ta musulunci. Duk da cewa Khan musulmi ne, ya kasance baya nuna bambanci ga sauran addinai don matarsa Gauri Khan mabiyiyar addinin Hindu ne kuma sun shafe shekara 28 suna tare. King Khan kamar yadda aka fi sanin sa da shi ya kuma yi magana a kan ci gaban da Saudiyya za ta samu nan gaba duba da yadda ta bude gidajen kallo na sinima, bayan da yarima mai jiran gado ya dage haramcin da da aka sanya. ""Mun ta yi magana a kan karamcin da aka yi mana, da girmamawa da soyayya .... kuma ma dai wannan ita ce tafiya ta farko da muka yi zuwa kasar ta Saudiyya,"" a cewarsa kamar yadda shafin intanet na National ya ruwaito. Ya kara da cewa ""Inshallah, za mu jira cike da doki saboda an bude gidajen kallo anan Saudiyya. Akwai labarai da dama da za a fada, kuma mu a matsayinmu za mu taimaka da duk abin da za mu iya."" Sauran wadanda aka karrama sun hada da wata fitacciyar jarumar kasar Masar Ragaa El Gedawy da jarumin Game of Thrones da Aquaman Jason Momoa. Jason Momoa ya ce ya fada cikin kaunar Saudiyya dumu-dumu tun karon farko da ya je kasar a shekarar 2017. Ya kuma kara bayani kan yadda ya taka rawa a sauyi da aka samu a Saudiyya: ""Abu ne mai kyau a ga sauyin da aka samu ko don al'umma mai tasowa"" Shi ma tauraron fim na Belgium  Jean-Claude Van Damme da aka karrama ya ce ya ji dadi da aka ba shi lambar yabo mai siffar mikiya mai ruwan gwal. Baya ga wadannan akwai kuma fitaccen jarumin fina-finai dan kasar Hong Kong wato Jackie Chan da shi ma ya karbi lambar karramar, sannan da hawansa kan dandamali sai ya ce ""salam alaikum"". ""Na san da yawanku sun sanni. Na shafe shekara 59 ian yin fim. Wannan ne karo na farko da na zo Saudiyya, gaskiya babbar kasa ce. Ina fatan na sake dawowa da tawagata ta shirya fim nan kusa."""	https://www.bbc.com/hausa/labarai-50068759
entertainment	Gasar Hikayata: Shawarwari kan yadda ake rubuta gajerun labarai daga Fauziyya D. Sulaiman	Ku latsa hoton da ke sama don kallon bidiyon: A yayin da ya rage 'yan makwanni a rufe shiga Gasar Hikayata ta BBC hausa ta shekarar 2020, mun tsara gabatar muku da wannan bidiyo domin ba ku ƙarin haske kan yadda za ku shiga gasar. A cikin wannan bidiyon, marubuciya Fauziyya D Sulaiman ta bai wa mata shawarwari kan yadda ake rubuta gajerun labarai, musamman ga masu sha'awar shiga Gasar Hikayata ta BBC Hausa ta 2020.	https://www.bbc.com/hausa/media-53806120
health	Ma'anar cinikin sassan jikin ɗan Adam, tasirinsa da haɗarinsa	Ma'anar cire sassan jikin ɗan Adam ya ja hankulan ƴan Najeriya masu yawa. Hukumomin Birtaniya sun kama wasu fitattun ƴan Najeriya biyu bisa tuhumar suna kokarin cire sassan jikin wani mazaunin ƙasar. Shin me ake nufi da sassan jikin ɗan Adam? Wannan labarin zai sanar da mai karatu cikakken ma'anar sassan jikin ɗan Adam. Cire sassan jikin ɗan Adam tamkar kisan mutumin da ke da jikin ne, domin cinikayya ce ta sassan jikin ɗan Adam domin a dasa su a jikin wasu masu bukata. Wannan fassara ita ce ƙungiyar ƙasa-da-ƙasa mai kare hakkin ɗan Adam ta fitar. Sun ce akan yi wannan mummunar ɗabi'a ta cire sassan dan Adam a kasashe masu yawa na duniya, musamman a China da Indiya da kuma yankin Sinai. Cire sassan ɗan Adam na nufin yin tiyata domin a cire sassan ɗan Adam ba tare da amincewarsa ko na hukuma ba, daga nan sai a dasa wa wani ko wasu mutanen. Sai dai ya kan faru da amincewar wanda aka cire wa sashin jikin a wasu lokutan. Yana kuma nufin cire sassan jikin wani wanda bai dade da mutuwa ba, kuma a adana su domin dasawa wasu masu rai da ke bukatar sassan jikin. Akwai mutanen da ke amincewa su sayar da sassan jikinsu ga masu safarar sassan jikin ɗan Adam a kasuwar bayan fage domin a biya su wasu kuɗaɗe, kamar yadda wata mujalla mai suna Delta-net. Ciniki ne mai gwaɓi sosai domin a misali akan sayi koɗar ɗan Adam a kan dalar Amurka 150,000. Masana kiwon lafiya na cewa kowane ɗan Adam mai lafiyayyun ƙoda biyu na iya rayuwa da ƙoda guda ɗaya bayan an cire ɗayar, sai dai ba haka lamarin yake a ko yaushe ba. Akwai wadansu mutanen da ake cire wa sassan jinsu da karfin tsiya. A misali: Akan sace wasu mutanen kuma su gane cewa an cire wani sashen jikinsu ba tare da saninsu ba. A kan kuma yaudari wasu mutanen, a ce musu suna bukatar tiyata domin warkewa daga wata cuta, amma yayin da ake musu tiyatar sai a cire wani sashen jikin nasau ba tare da saninsu ko amincewarsu ba. Kuma saboda tururuwar da 'yan gudun hijira ke yi zuwa nahiyar Turai, akan yi wa masu kokarin shiga kasashen alkawarin izinin shiga nahiyar idan suka yarda a cire wani sashe na jikinu. Kuma akwai wadanda aka cire wa sassan jiki da a baya an shigar da su Turai ne ta barauniyar hanya. Akwai wadanda ake yin odar a kashe su, sannan a cire sassan jikinsu domin biyan bukatar wasu miyagun mutane. Cire sassan jikin ɗan Adam abu ne mai matukar hdari saboda babban aikin tiyata a ke yi wa wanda aka cire sashen jikin na shi. A misali, wanda aka cire wa ƙoda na iya fuskantar: Akwai kasashen da aka fi yin wannan mummunar sana'ar cikin kasashen duniya. Kasashen sun hada da China da Indiya da yankin Tuddan Sinai. Ana kuma yin haka ma a kasar China. Akwai hujjar da ke cewa wasu hukumomin gwamnatin kasar na kawar da kai yayin da ake kashe mutane domin amfana da sassan jikinsu. A shekarar 2017, hukumar da ke yaki da masu safarar mutane ta Najeriya, NAPTIP ta ce za ta fara sa ido sosai kan yadda ake safarar mutane domin sace musu sassan jikinsu a ciki da wajen kasar. A karshen 2021, wani rahoto ya ce an gano wani wuri a Libya inda ake tsare da bakaken fata 'yan Afirka kuma 'yan ci-rani a cikin keji tamkar dabbobi. Shugaban hukumar ta NAPTIP ya kuma ce ana sace sassan jikin mutanen kamar idanu idanunsu da kodarsu da kuma huhunsu, sannan a sayar da su a akasuwar bayan fage zuwa kasashen nahiyar Turai. A halin yanzu kasa daya ce kawai ta amince a rika cinikin ƙoda: Ita ce ƙasar Iran. Amma a wasu kasashen, mutum na iya ba wani ko wata wani sassan jikinsa (ciki har da ƙodarsa) idan ya so, amma ba domin za a biya shi da kudi ba. Wasu mutane kan ba 'yan uwansu wasu sassan jikinsu domin taimaka musu yayin da suke fama da wata matsalar rashin lafiya. Sanan ba laifi ba ne mutum ya ba wani mutum na daban, wanda bai ma san shi ba wani sashe na jikinsa a matsayin taimakon jin kai. A wani yanayin, ba a biyan kowa kudi ko lada, saboda haka ba daidai ba ne a yi kuskuren hada wannan da wanda ake cire sassan jikin dan Adam ba tare da amincewar mai su ba.	https://www.bbc.com/hausa/articles/c0vw98pn7pxo
health	Lafiya Zinariya: ‘Ramin hakori na janyo ciwon zuciya’	Latsa hoton da ke sama domin sauraren shirin: Kwayoyin cutar da ke makalewa a cikin ramin hakori na iya janyo ciwon zuciya, idan ba a dauki matakan da suka dace ba, in ji likitoci. Hakan a cewarsu, yana daya daga cikin matsalolin da rashin tsaftace baki ke janyo wa. Kwayoyin cutar dai suna bi ta cikin jini ne, su je har cikin zuciya, su yi wa mutum lahani. Rashin tsaftar baki kuma na janyo karfin hakori ya yi ta raguwa, har ta kai ana cire su. Wata matsalar kuma da rashin tsaftace baki ke janyowa ita ce ta warin baki, wanda shi ma ramin hakori na taimakawa wajen kawo shi. Likitoci sun bayyana karin wasu abubuwan da ke janyo warin bakin da suka hada da yin amfani da tsinken sakace. Saboda yana kara girman ramin da hakori ke ciki a jikin dasashi, abin da ke sawa abinci ko wasu kwayoyin cuta su makale a ciki. Wasu dalilan kuma sun hada da dasashi mai jini. Da numfashi mai wari, wanda gyatsar masu gyambon ciki ke janyowa. Cin abinci ko abin sha masu karfin kamshi ko masu yaji suma su kan janyo warin baki. Haka zalika cin kayan zaki kan bata hakori kuma su janyo warin baki. Sai dai wasu daga cikin muhimman hanyoyin magance warin baki su ne:	https://www.bbc.com/hausa/shirye-shirye-na-musamman-60952097
politics	Zaben 2023: Zabukan fid da gwani a jam'iyyar PDP a Najeriya na fuskantar cikas	Deliget-Deliget na Jam'iyyar PDP a jihohi daban-daban na Najeriya na can na jefa kuri'a domin zaɓen wadanda za su yi wa jam'iyyar takarar 'yan majalisun jihohi da tarayya a zaɓen badi. Tun jiya Lahadi ne aka fara yin zaɓen amma kuma rahotanni na nuna cewa a wasu wuraren zabukan sun ci gaba a har wayewar garin yau Litinin. Tuni dai rahotanni suka ce jam'iyyar ta dage zabukan kwata-kwata a jihar Imo saboda wata gardama kan jerin sunayen deliget, wato wakilan jam'iyyar da ke zaben wanda zai tsaya takara. Alhaji Yusuf Abubakar Dingyadi na daga cikin kwamitin da ke gudanar da zaben fitar gwanin a jihar Kaduna da ke Arewacin Najeriyar, ya kuma musanta bayanan da jaridu suka buga. Ya fada wa BBC cewa zaɓukan na tafiya lami lafiya a mafi yawan jihohi, in ban da wurare kalilan a kudancin kasar. Ya ce an samu fahimtar juna ta hanyar maslaha tsakanin 'yan takara, inda kuma hakan bai yiwuwa ba ana ci gaba da jefa kuri'a don fitar da wadanda suka yi nasarar samun tikitin tsayawa takarar. Sai dai lura da yadda ƙasar ke cikin matsalar rashin tsaro, Yusuf Dingyadi ya ce sai da rakiyar jam'ian tsaro aka iya fara gudanar da zaɓukan a wasu yankunan jihar ta Kaduna. ''Sakataren kwamitin gudanar da zaɓen Malam Hamisu Anani ya samu rakiyar jam'ian tsaro sun je har Birnin Gwari don ganin cewar an gudanar da zaɓen lami lafiya. Hakama a Giwa, hakama a wasu kananan hukumomin da ake ganin akwai matsala,'' in ji shi. Ya kuma tabbatar da cewa labaran da suke samu na nuna cewa zaɓukan na gudana ba tare da wata matsala ba har a Kudancin ƙasar in ban da jihar Imo, kuma a cewarsa hakan bai rasa nasaba da matsalar rashin tsaro da ake fama da shi a yankin. Dama wasu jaridun cikin gida sun ambato cewa a jihar Legas har zuwa lokacin fadauwar rana a jiya Lahadi babu alamun deliget-deliget ko masu gudanar da zabe a dandalin da aka tsara gudanar da zabukan. Kazalika rahotanni sun ruwaito cewa babbar jam'iyyar adawar ta dakatar da zabukan fidda gwanin kwata kwata, a dalilin rudani da aka samu kan sunayen deliget-deliget da aka tantance don jefa kuri'a. To amma Yusuf Dingyadi ya musanta hakan, inda ya ta'allaka barakar da aka samu a jihar ta Imo da rashin tsaro, musamman yadda ƙungiyar 'yan awaren IPOB ke tada kayar baya a yankin. Yana yiwuwa a jihar Imo akwai kananan hukumomin da ake ganin suna da matsala, ko irin saboda barazanar da ake gani ta IPOB da wata barazanar da ake gani ta tsaro.'' Kawo yanzu babu wasu bayanai kan kammala zaɓukan a inda ba a samu matsala ba, amma ana sa ran bayanai su rika fitowa nan gaba kadan, kan yadda zabukan suka gudana a fadin kasar.	https://www.bbc.com/hausa/labarai-61546552
health	Abin da ya sa mata suka fi fuskantar haɗarin mutuwa idan likitoci maza suka yi musu tiyata	"Ku yi tunanin likita a zuciyarku, ya ko ta shirya tsaf domin yi muku tiyata. Shin kuna tunanin namiji ne ko mace? Idan ke mace ce, ya kamata ki yi tunanin wata likitar da kika saba da ita sosai. Wataƙila hakan ya ceci rayuwarki. Hakan kuwa da na alaƙa da cewa kashi 32 na mata sun fi fuskantar hadarin mutuwa idan likitoci maza suka yi musu tiyata, saɓanin a ce idan mata ne suka yi musu tiyata, kamar yadda wani rahoto na baya-bayan nan ya gano. Duk da cewa jinsin mai yin tiyatar ba shi da wani tasiri na a-zo a-gani, binciken ya gano cewa, mata sun fi haɗarin fuskantar matsaloli bayan tiyata, har ma a sake kwantar da su a asibiti cikin kwanaki 30 idan namiji ne ya yi musu tiyata. To amma me ya sa hakan? Mutumin da ya jagoranci binciken (wanda aka buga a mujallar lafiya ta JAMA Surgery), Dokta Christopher Wallis ba shi da tabbacin me ke kawo hakan. Ya shaida wa BBC cewa har yanzu ba su da gamsassun bayanai kan sakamakon binciken, amma suna aiki a kai. Hakan ta sa muka tambayi likitoci mata da dama don jin ra'ayinsu kan abin da zai sa mata su fi tsira a hannunsu. Binciken ya yi nazari kan marasa lafiya fiye da miliyan ɗaya da dubu ɗari uku da likitoci 2,937 a birnin Ontario na Canada, daga 2007 zuwa 2019. An yi da'awar cewa shi ne ""bincike na farko da ya duba dangantaka tsakanin jinsin likita da fahimtar juna da ake samu tsakanin likita da mara lafiya da kuma sakamakon tiyata"". Wani dalili da ke cikin binciken da kuma zai iya bayani kan sakamakon binciken shi ne cewa, akwai bambanci mai yawa kan yadda - likitoci maza ke ɗaukar jin raɗaɗi - ta yadda suke ganin mata sun fiye raki. Dokta Oneeka Williams, wata likitar mafitsara ce a jami'ar Tufts bangaren koyar da likitanci a Boston da ke Amurka na da wannan ra'ayi. ""Ina tunanin akwai halayyar maza ta yin watsi da ƙorafin mata. Suna da tunanin cewa mata sun fiye ragwanta da raki da zuzuta abin da bai kai ya kawo ba, don haka ba su fiya mayar da hankali kan ƙorafe-ƙorafensu ba. Sai a yi watsi da ƙorafi, su ce ba wani zafi na a zo a gani sannan su ce ba wani raɗaɗi,"" kamar yadda ta shaida wa BBC. Dr Nancy Baxter, wata ƙwararriyar likitar hanji da uwar-kashi a asibitin koyarwa na Michael dake jami'ar Toronto na da ra'ayin cewa ""mutane ba su fiya mai da hankali da raɗaɗi a jikin maza ba kamar yadda suke mayar da hankali kan raɗaɗi da jikin maza, "" amma ta ce watakila akwai wasu dalilan kuma. ""Idan ka ga mara lafiya, wane irin mataki za ka ɗauka a matsayinka na likita? wa za ka kai ɗakin tiyata? Akwai yiwuwar cewa a samu bambanci tsakanin jinsin likitoci wajen yadda suke mu'amala da marasa lafiya maza da mata,"" kamar yadda ta shaida wa BBC. Ta ambato wasu bayanin da ke nazari kan marasa lafiyar da ke fama da matsalolin zuciya da ke nuna cewa likitocin zuciya mata sun fi tarairayar mata masu matsalar zuciya, abin da ke sa a samu ingantaccen sakamako. Wani muhimmin dalilin shi ne yiwuwar irin ""kaifin basirar tarairayar mara lafiya, da tausayawa da kuma dabarun tattaunawa da mata ke da su"", kamar yadda Dokta Williams ta bayyana. Dokta Kim Templeton, kwararriyar likitar ƙashi ce da ke aiki a jamui'ar koyar da aikin likita ta Kansas ta amince cewa yadda likitoci mata suke tunkarar marasa lafiya maza zai iya taimakawa wajen bayyana bambancin. Binciken da aka yi a baya sun nuna cewa dangantaka tsakanin marasa lafiya da likita da kuma tattaunawa tsakaninsu za ta iya samun matsala idan mara lafiyar mace ce, sannan likitan kuma namiji ne. An jima ana fuskantar nuna wariyar jinsi a fannin - likitanci - da da maza suka mamaye kuma yana iya zama wani dalili da ya sa mata ke barin aikin na likita. A shekarar 2015, mata likitoci sun shiga Tuwita don kalubalantar matakin, ta hanyar ƙaddamar da wani maudu'i mai taken ""#ILookLikeaSurgeon"". Har yau ana tura saƙwanni da dama kan yadda ake kuskuren ɗaukar cewa mata suna wani aikin ne na kula da lafiya amma ba likitanci ba. Dokta Williams ta ce ana yawan tunawa mata likitoci cewa su mata ne fa. ""Mafi yawan marasa lafiya da ma'aikata na ɗaukar cewa ni ba likita ba ce,"" kamar yadda ta bayyana. ""Abin da aka fi ɗauka shi ne mai taimakawa likitoci ce, ko sakatariya, ko mai kula da harkar abinci, idan kuma na yi sa'a a ɗauke ni a matsayin malamar jinya."" Yayin da jagoran binciken Dokta Wallis ya jaddada cewa binciken na Ontario ya nuna abin da ke faruwa a cikin al'umma, amma ba yana nuna cewa mace mara lafiya za ta fuskanci matsala ba idan likita namiji ya duba ta, binciken ya kuma nuna ainihin abin da ke faruwa a ɓangaren kula da lafiya. Karancin mata a fannin kula da lafiya shi ma wani abu ne mai zaman kanasa, kamar yadda Dokta Svahn ta bayyana. ""Idan da gaske ne cewa mata marasa lafiya sun fi gamsuwa idan likitoci mata suka duba su, to akwai buƙatar samar da ƙarin mata likitoci a duka ɓangarorin kula da lafiya kuma ya zama matan za su iya samun kai wa gare su."" Fiona Myint, mataimakiyar shugabar kwalejin kula da lafiya ta Royal College of Surgeons of England ta ce akwai buƙatar ƙara ƙoƙari wajen daidaiton jinsi tsakanin likitoci. A Birtaniya maza sun fi mata zaɓar samun horo a matsayin ƙwararrun likitocin tiyata. A karon farko matan da ke neman ƙwarewa a likitancin fiɗa suna kai wa kashi 41, amma kashi 30 kawai suke kai wa manyan masu samun horo, sannan kashi 14 kuma suka zama ƙwararru,"" kamar yadda ta faɗa. Irin waɗannan matan da ba tsayawa mai yiwuwa suna fuskantar wariyar jinsi a wajen aiki - Dokta Williams ta ce kusan haka ta ringa fuskanta a kowace rana. Magance matsalar wariyar jinsi zai zama babban mataki mai muhimmanci wajen samun ƙarin mata dake zama likitocin tiyata, da kuma gamsar da su cewa su tsaya. A yanzu dai, alamu na nuna cewa Dokta Baxter ta yi daidai da ta ce ""idan mutane suka yi tunanin likitoaicn fiɗa, to suna tunanin maza ne."""	https://www.bbc.com/hausa/rahotanni-60021930
business	Najeriya ta sake faɗawa cikin karayar tattalin arziƙi	A hukumance, Najeriya ta sake faɗawa cikin halin karayar tattalin arziƙi, a cewar alƙaluman da Hukumar Ƙididdiga ta Najeriya ta fitar ranar Asabar. Tattalin arziƙin ƙasar ya ragu da kashi 3.62 cikin 100 a tsakanin watan Yuli zuwa Satumban 2020, a cewar National Beareu of Statistics (NBS). Ƙasa na shiga karayar tattalin arziƙi idan adadin arziƙin da take samarwa a ƙasar ya ragu cikin wata shida a jere ba tare da ya farfaɗo ba. A daidai lokacin da Najeriya ke ƙara shiga halin karayar tattalin arziƙi, hakan na nufin cewa darajar kuɗin Najeriya ta ƙara raguwa idan aka kwatanta da na sauran ƙasashe da ke gogayya da naira a kasuwannin duniya. Ta yaya hakan zai shafi 'yan Najeriya? Lallai Najeriya ta taɓa shiga cikin wannan hali, domin kuwa tsakanin watan Afrilu zuwa Yunin 2016, tattalin arziƙin ƙasar ya ragu da kashi 2.06 cikin 100 bayan ƙasar ta shafe wata shida tattalin arziƙinta bai murmure ba. Hakan ya faru ne saboda karyewar farashin ɗanyen mai a kasuwar duniya. Farashin mai ya faɗo daga dala 112 kan kowace ganga a 2014 zuwa 50 a 2016. Alƙaluma sun nuna cewa faɗuwar farashin kuɗin Najeriya ya girgiza tattalin arziƙin ƙasar.	https://www.bbc.com/hausa/labarai-55028790
sports	Mbappe ne kan gaba a samun kudin shiga mai tsoka a 2022 - Forbes	Mujallar Forbes ta wallafa cewar Kylian Mbappe shi ne dan wasan tamaula da yake kan gaba wajen samun kudin shiga mai tsoka a 2022 a duniya. Karon farko bayan shekara tara da ba a samu ko dai Cristiano Ronaldo ko kuma Lionel Messi a matsayi na farko ba. Forbes mai bincike da kididdigar kudi ta yi kiyashin cewar dan kwallon Paris St Germain da Faransa, mai shekara 23 ya samu $128m (£115.2m) a kakar nan. Takwaran Mbappe a PSG, Lionel Messi shi ne na biyu da ya samu kudin shiga  $120m (£108m) sai dan wasan Manchester United, Ronaldo na uuku mai $100m (£90m). Neymar da Mohamed Salah suna cikin biyar din farko. Neymar dan wasan PSG da tawagar Brazil , an kiyasta cewar ya samu  $87m (£78.4m) a kakar 2022-23 shi kuwa dan kwallon Liverpool Salah da Masar ya hada $53m (£47.7m). Wanda ya taba zama a mataki na baya ba daga tsakanin Ronaldo ko Messi ba, shi ne David Beckham a 2013. Mbappe ya kai wannan matakin, bayan da ya saka hannu a PSG kan yarjejeniyar mai tsoka ta ci gaba da taka leda a kungiyar a watan Mayu. A lokacin an yi ta hasashen cewar Real Madrid zai koma da taka leda. Cikin jerin 'yan wasan da Forbes ta bayyana Haaland da Mbappe sune ke kasa da shekara 30. Jerin 'yan wasan tamaula 10 da suka samu kudi mai tsoka a 2022 in ji Forbes	https://www.bbc.com/hausa/articles/cz931z44v1do
politics	Zan tare a Sambisa idan na zama shugaban Najeriya - Al-Mustapha	Tsohon babban dogarin shugaban Najeriya na mulkin soja, marigayi Janar Sani Abacha, wato Manjo Hamza Al-mustapha ya ce idan har ya zama shugaban kasar, a cikin wata shida zai kawo karshen matsalar tsaro ta Boko Haram da ta addabi Najeriya. Almustapha ya ce, zai je ya tare a dajin Sambisa, da ke jihar Borno, inda nan ne ake ganin matattarar mayakan Boko Haram, tsawon sati daya domin daukar duk matakin da ya wajaba a dauka domin ganin karshen mayakan. Ya ce idan har ya zama shugaban kasa to lalle ne abin Allah ya shimfida za a yi wa dole ne a yi shi, ya ce, ''komai zafinsa a idon ko su waye'',  yana mai bayar da misali da matsalar tsaron da kasar ke fama da ita. Ya nuna takaicinsa da damuwa kan yadda yake ganin sojojin Najeriya yanzu sun lalace ba su da kishi da kuzari kamar da, inda ya ce, ''Ka ga soja, duk sojan Najeriya ni ina ganinsa daidai yake da dan-sanda na da, saboda sun riga sun zama dan-sandan, kuma 'yan-sandan da kuke da su sun gurbata, sun gurbata. Ni akwai abin da in zan yi a wata shida za ka ji tsoron abin da za a yi amma kuma shi ne gaskiya.'' Ya ce zai yi wa sojojin Najeriya garambawul a cikin wannan wa'adi na wata shida, wanda hakan abu ne da zai kasance da zafi amma kuma ya zama wajibi domin ya dawo da karfi da kuzarin sojojin Najeriya kamar yadda aka san su a baya. ''Misali ba shegantakar nan ta Boko Haram ba, wallahi ni zan ce a wata shida indai ba ta yi ba, duka manyan nan sai an rage muku girma, kuma za ku tafi gida, kuma za a hukunta ku kudin da aka ba ku sai kun fid da shi, sai an yi musu probe (bincike), a wata shida a matsayina na shugaban kasa zan je Zambiza can zan koma can zan yi hutu, zan yi hutun sati wurin in wani abu ya taba ni ma gani '' in ji shi. Tsohon dogarin na Abacha yana magana ne a hira ta musamman da BBC, inda ya bayyana shigarsa jerin masu neman takarar shugabancin kasar a zaben da za a yi a shekara mai zuwa ta 2003, inda zai nemi takara a karkashin jam'iyyar Action Alliance. Manjo Al-Mustapha wanda yake nuna takaicinsa kan irin halin da kasar ta shiga na tabarbarewar tsaro, ya ce lokaci ya yi da zai shiga siyasa gadan-gadan. Ya ce wasu kungiyoyi ne suka hada kudi, suka sai mishi takardar neman takarar suka ce ga gumummawarsu ga kuma jam'iyyar da zai yi takara. Dangane da kin shigarsa wata daga cikin manyan jam'iyyun kasar, sai ya nuna cewa ya yi hakan ne domin wadannan manyan su yake gain sun gurbata kasar, inda ya yi misali da cewa, Shugaba Buhari, mutum ne da suka sanshi tun suna kanana. Ya ce, ''amma wadanda suka kewaye shi su ne gurbatattun Najeriya, suna nan da yawa.Yanzu in ka zauna ka ce ka dora wannan gwamnati a sikeli, ta'adin da suka yi ranar da zai fara fahimta, na san ranar zai sake tunani da yawa '' in ji Al-Mustaphan. Haka kuma ya nuna sakacin gwmnatin Buhari na yadda, ya ce idan Shugaban ya danka wa mutane amana ba ya bibiya, inda ya ce shi idan ya samu shugabancin daga kansa zai nuna misali na bin doka, kuma idan ya dauki rantsuwa to ba zai sassautawa kowa ba, domin doka kamar ruwan zafi take, duk wanda ya saba doka, to doka za ta hau kansa.	https://www.bbc.com/hausa/labarai-61517788
sports	An hada Ingila rukuni da Italiya a wasan neman shiga Euro 2024	An raba jadawlin shiga Euro 2024 da Jamus za ta karbi bakunci, inda aka hada Ingila a rukuni da Italiya - wadda ta doke ta a wasan karshe a Euro 2020 a Wembley. Ingila da Italiya suna rukuni na uku da ya hada da Ukraine da Arewacin Macedonia da Malta. Sifaniya tana rukunin farko da ya kunshi Scotland da Norway da Georgia da kuma Cyprus. Wales wadda take rukuni na hudu za ta kece raini da Croatia da Armenia da Turkiya da kuma Latvia. Rukuni na takwas kuwa ya hada da Ireland ta Arewa da Denmark da Finland da Slovenia da Kazakhstan da kuma San Marino. Jamhuriyar Ireland tana rukuni na biyu mai zafi dake dauke da Netherlands da Faransa har da Girka da kuma Gibraltar. Yadda aka yi jadawalin An raba rukuni 10 inda aka yi bakwai dauke da tawagogi biyar - da kuma rukuni uku mai kasashe shida kowanne. An kuma sa tawaga hudun da suka kai wasan daf da karshe a Nations League a bana cikin rukuni mai dan sauki da suka hada da Croatia da Netherlands da Italiya da kuma Sifaniya. Dukkan tawagar da ta yi ta daya da ta biyu a kowanne rukuni 10 za su je Euro 2024 kai tsaye da Jamus za ta karbi bakunci. Jamus ta samu shiga gasar a matakin mai karbar bakunci, za kuma a buga wasan cike gurbi domin zakulo ukun da za a hada da sauran tawagogin. Za a fara wasannin cikin rukuni daga 23 ga watan Maris, sannan a karkare ranar 21 ga watan Nuwambar 2023. Yadda aka raba rukunin neman gurbin shiga Euro 2024 Rukunin farko: Spain, Scotland, Norway, Georgia, Cyprus Rukuni na biyu: Netherlands, France, Republic of Ireland, Greece, Gibraltar Rukuni na uku: Italy, England, Ukraine, North Macedonia, Malta Rukuni na hudu: Croatia, Wales, Armenia, Turkey, Latvia Rukuni na biyar: Poland, Czech Rep, Albania, Faroe Islands, Moldova Rukuni na shida: Belgium, Austria, Sweden, Azerbaijan, Estonia Rukuni na bakwai: Hungary, Serbia, Montenegro, Bulgaria, Lithuania Rukuni na takwas: Denmark, Finland, Slovenia, Kazakhstan, Northern Ireland, San Marino. Rukuni na tara: Switzerland. Israel, Romania, Kosovo, Belarus, Andorra Rukuni na goma: Portugal, Bosnia and Herzegovina, Iceland, Luxembourg, Slovakia, Liechtenstein	https://www.bbc.com/hausa/articles/c3gze5gxzm4o
business	World Trade Organization: Yadda ɗan Afirka zai kawo sauyi a shugabancin Kungiyar Cinikayya Ta Duniya	"Yayin da uku daga cikin 'yan takarar shugabancin Ƙungiyar Cinikayya Ta Duniya wato World Trade Organization (WTO) suka fito daga Afirka, editan sashen kasuwanci na BBC Africa Zawadi Mudibo ya duba tasirin da za su iya yi kan nahiyar idan suka samu shugabancin. 'Yan difilomasiyyar Afirka na da babban burin cewa ya kamata a ce ɗan Afirka ya zama  shugaban ƙungiyar WTO, babbar cibiyar kasuwanci ta duniya. A lokacin da Ba'amurke ne ya yi ta shugabancin Bankin Duniya sannan kuma Bature ne ya yi ta shugabancin Asusun Bayar da Lamuni na Duniya, ɗan Afirka bai taɓa shugabanci a makamancin waɗannan cibiyoyi ba. Amma idan ɗaya daga cikin Ngozi Okonjo-Iweala ta Najeriya ko Amina Mohamed ta Kenya ko Abdel-Hamid Mamdouh na Masar ya zama shugaba, Nahiyar Afirka za ta ji cewa lallai tana da rawar takawa a harkar kasuwancin duniya. WTO na tabbatar da dokokin kasuwanci a duniya sannan ta shiga tsakanin ƙasashe yayin da aka samu saɓani. Sannan ta ""kafa harkokin kasuwanci ga kowa da kowa,"" kamar yadda shafinta ya bayyana. Ƙungiyar da ke da mazauni a birnin Geneva, na da tasirin da take iya jan hankalin kowacce ƙasa ta saka hannu kan dokokin kasuwanci. Haka ma shugabanta yana da ƙarfin faɗa a ji. Shugaban mai laƙabin darakta-janar, yakan halarci taron G7 na ƙasashe bakwai mafi ƙarfin tattalinh arziki da kuma na G20 sannan kuma yana iya sasanta tsakanin shugabannin ƙasashen duniya. Sai dai, ko akwai wani abu da Afirka za ta amfana da shi baya ga difilomasiyya? Duk da cewa ofishin shugaban ƙungiyar ya fi ga shugabanci kawai, amma yana da ikon tabbatar da cewa ana ɗaukar muradun Afirka a cikin harkokin WTO. Ba kowa da kowa ne ake sa ran su fahimci yadda ake yin tattaunawar kasuwanci ba, amma sakamakonsu kan shafi rayuwar kowa da kowa. Tun daga kan ɗan kasuwar da ke zirga-zirga ba adadi koanne wata, zuwa ga kwastoman da ke sayen kayan da aka shigo da su cikin ƙasa, zuwa ma'aikatan kamfani: dukkanin dokokin kasuwanci sun shafe su. Ana kallon kasuwanci a Afirka a matsayin hanyar haɓaka, hanya zuwa ga cigaba da kuma kayan aikin yaƙar talauci. ""Tallafi daga ƙasashen waje ba zai taɓa yi ba a Afirka. Kamar yadda aka sani a tarihi a ko'ina, kasuwanci ne,"" a cewar David Luke shugaban cibiyar Economic Commission for Africa ta Majalisar Ɗinkin Duniya. ""Saboda haka 'yan Afirka za su fahimci cewa idan ɗan Afirka na shugabancin WTO hakan na nufin da gaske muke yi game da kasuwanci."" Misis Okonjo-Iweala, tsohuwar ministar ƙudi a Najeriya, ta faɗa wa BBC cewa talakan Afirka kawai ta fi damuwa da shi. Ta ce za ta lalubo hanyyoyin ""yadda mata da matasa waɗanda su ne ke tafiyar da harkokin cigaban Afirka za su amfana da ƙungiyar kasuwancin ta duniya"". Sannan tana so ta tabbata cewa Afirka ta daina shigo da kayan sarrafawa na masana'antu, maimakon haka ""a ƙara kyautata abin da muke sarrafawa domin amfanin kasuwannin duniya. ""Misali, muna sayo kashi 94 na kayayyakin haɗa magunguna alhalin za mu iya samar da su a nan cikin gida."" Misis Mohamed wadda ta riƙe muƙaman ministar kasuwanci da harkokin waje a Kenya, ta shaida wa BBC cewa za ta bijiro da ""sabuwar hanya faffaɗa kuma dunƙulalliya a aikin"". Sai dai ta ce ba ta so a riƙa yi mata kallon ""shugaba daga Afirka ko kuma mace, sai dai ƙwararriyar shugaba mai haɗa kan al'umma"". A nasa ɓangaren, Mista Mamdouh wanda ya riƙa wakiltar ƙasar Masar a ƙungiyar ta WTO tun shekarar 1985, ya ce ƙwarewarsa za ta a cikin ƙungiyar za ta bai wa Afirka damar amfana. ""Abin da na saka a gaba shi ne cusa 'yan Afirka cikin harkokin kasuwanci,"" in ji shi. ""Sannan zan yi kira ga 'yan kasuwar Afirka su mayar da hankali musamman kan tsare-tsaren kasuwanci."" Sai dai abin lura a nan shi ne, duk da cewa shugaban ƙungiyar ka iya shawo kan shugabanni, ba zai iya tilasta musu aikata wani abu ba. Bugu da ƙari, idan ana neman taimaka wa Afirka wurin kafuwar tsarin kasuwanci na African Continental Free Trade Agreement (AfCFTA), shugaban WTO zai taimaka. Yarjejeniyar da aka dakatar da aiwatarwa saboda annobar korona, tana fatan kafa wata hanyar kasuwanci maras shinge mafi girma a duniya. ""Hakan zai bayar damar samar da kayayyaki daga nahiyar, abin da kuma zai ƙara yawan kuɗi a aljihun mutane wanda kuma zai taimaka wurin rage talauci,"" in ji masanin kasuwanci Luke. Ƙa'idoji da sharuɗan yarjejeniyar AfCTA sun yi daidai da na WTO kuma shugaban ƙungiyar daga Afirka zai iya taimakawa wurin kafuwa da kuma haɓakarta."	https://www.bbc.com/hausa/labarai-54065449
technology	Abin da sabuwar dokar haramta yaɗa hotunan batsa a Ghana ta kunsa	Gwamnatin Ghana za ta hukunta duk wanda ya yaɗa hotuna ko bidiyon batsa musamman na mata da ƙananan yara, ƙarƙashin wata sabuwar doka. Dokar na ƙunshe cikin kundin dokar tsaron intanet ta 2020, kuma za ta yi ƙoƙarin magance matsalar yadda ake yaɗa hotunan mutane na batsa wani lokaci da nufin tozarta wasu. Babban jami'in ƴan sanda da ke kula da laifukan da suka shafi intanet na Ghana ACP Dr Gustav Herbert Yankson ya yi gargaɗi musamman ga mata, su daina tura wa maza hotunansu na batsa ko da kuwa mazajensu ne. A cewar jami'in, hotunan za su iya faɗawa ga mugun hannu, musamman idan an sace wayar ko kuma an yi kutse. Don haka, ko me zai zama illar tura hotunan tsaraicin wani saboda kuɗi, ko ɗaukar fansa ko don saboda wani dalili a intanet a Ghana? Bisa sabuwar dokar da gwamnatin Ghana ta ƙaddamar, duk wanda aka kama ya yaɗa hotunan batsa na yara ko na manya zai iya fuskantar hukuncin ɗauri daga shekara biyar har zuwa 25. Dokar kuma ta ƙunshi matakai kan cin zarafin yara ƙanana, inda mutum zai iya fuskantar ɗauri daga shekara biyar zuwa 15. Wanda da ya yaɗa hotunan batsa a intanet ko kafofin sadarwa na ntanet, zai biya tara tsakanin dala dubu biyar zuwa dubu 10. Barazanar yaɗa hotunan batsa saboda kuɗi Haka kuma dokar ta fayyace cewa duk wanda ya yi wa wani barazanar zai yaɗa hotonsa ko bidiyonsa zai fuskanci fushin shari'a. Hukuncin da za a yanke wa wanda ya yi wa wani barazana ya kai tsakanin ɗaurin shekara 10 zuwa 25 a gidan yari. Yada hoton batsa da gangan Sashe na 278 na dokar ya ce duk wanda ya yaɗa hotunansa na batsa ya aikata laifi da nuna rashin da'a. Daga baya, jami'an Ghana za su shiga farautar mutanen da suka yaɗa hotunan da ke nuna tsaraici da gangan. Wata da ta yi fice a Ghana, Akuapem Poloo ta fuskanci fushin doka inda aka ɗaure  ta kan yaɗa wasu hotunanta da ɗata da ke nuna tsaraici a intanet. Wata kotun Ghana ta taba yanke wa wata ƴar fim Rosemond Brown hukuncin ɗaurin watanni uku a gidan yari. Kotun ta ce dalilin yanke hukuncin zai zama gargaɗi ne ga jama'a.	https://www.bbc.com/hausa/labarai-58901810
entertainment	...Daga Bakin Mai Ita tare da Abale	Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 61, shirin ya tattauna da Adam Abdullahi Adam, wanda ake yi wa lakabi da Abale, tauraro a Kannywood. A wannan shiri ya amsa tambayoyin da suka shafi rayuwarsa da rawar da yake takawa a fina-finai. Ɗaukar bidiyo: Abdulsalam Usman Abdulkadir Tacewa: Fatima Othman Tsarawa da gabatarwa: Buhari Muhammad	https://www.bbc.com/hausa/media-58173832
technology	Shugaban Apple Tim Cook na shan suka kan albashin dala miliyan 99	An bukaci masu hannun jari a kamfanin da su kada kuri'ar kin amincewa da albashin dala miliyan 99 (£73m) da aka yanka wa shugaban kamfanin na Apple TIm Cook a shekarar da ta wuce. Hukumar da ke kula da harkokin hannun jari (ISS) ta ce tana da damuwa sosai a kan yawan albashin da aka sanya wa shugaban wanda aka kara daga dala miliyan 14.8 a shekarar bara ta 2021. Ana biyan Mista Cook, ne wanda arzikinsa jumulla ya kai sama da fam biliyan daya, wannan kudi ta hanyar hannun jari da albashi da kuma daukar dawainiyarsa ta wasu hanyoyin. BBC ta tuntubi kamfanin na Apple domin jin martaninsa. A wata wasika da hukumar ta ISS ta aika wa masu hannun jari, ta ce akwai damuwa sosai a kan tsari da kuma girman albashin, inda kusan rabin albashin ba shi da alaka da kwazon ko aikin shugaban. Mista Cook, mai shekara 61, wanda yake yawan magana a fili a kan damuwarsa kan 'yancin dan-Adam, a 2015 ya ce zai bayar da dukiyarsa gaba daya kafin ya mutu. Hukumar kula da harkokin hannun jarin ta ce albashin Mista Cook, ya ninka albashin yawancin ma'aikatan kamfanin na Apple sau 1,447. Albashin ya hada da dala $630,600 ta masu tsaron lafiyarsa da dala $712,500 ta amfani da jirgin sama na musamman. Hukumar ta ISS ta ce wadannan kudade sun zarta na wasu kamfanoni sosai, a shekarar da ta gabata. A shekarar da ta wuce bayanan hukumar kula da hannun jari ta Amurka ta nuna cewa Mista Cook ya bayar da tallafin kusan fam miliyan 7.4 na hannun jarin kamfanin na Apple, mallakinsa ga wata kungiyar agaji, wadda ba a bayyana sunanta ba. Kamfanin Apple, wanda ke yin iPhone da iPad da MacBook ya kasance na farko da darajar hannun jarinsa ta kai dala tiriliyan 3 a watan Janairu kafin darajar ta yo kasa zuwa yadda take a yanzu dala tiriliyan 2.8. Kamfanin yana sa ran gudanar da taron shekara-shekarar na masu hannun jarinsa a makon farko na watan Maris. Sai dai kuma kuri'ar masu hannun jari shawara ce kawai, hukumar gudanarwar kamfanince ke da ta cewa a kan albashi. Korafi na ƙaruwa Kamfanoni a Amurka da Birtaniya na fuskantar tsananin korafi da adawa a kan yawan albashi da alawus na shugabanninsu. Kamfanin General Electric da IBM da kuma Starbucks sun kasa samun kuri'a mai rinjaye ta masu hannun jarinsu wajen bayar da goyon bayan yawan albashin da ake ba wa shugabanninsu a 2021. Kamfanonin mai na Amurka ExxonMobil da Chevron sun gamu da boren masu hannun jari daga masu rajin kare muhalli a shekarar da ta wuce. Na biyu a yawan hannun jarin kamfanin Exxon, wato Blackrock, sun ninka kuri'arsu biyu ta nuna kin amincewa da yawan albashin da ake son biyan manyan shugabanninsu a nahiyar Amurka ta kudu da Amurka ta Arewa a farkon 2021, idan aka kwatanta da 2020. A Birtaniya sama da ninki biyu na kamfanonin da ke kasuwar hannun jarin kasar 100, FTSE, sun fuskanci bore ba kamar a shekara ta 2020 ba, kan yawan albashin manyan shugabanni, a lokacin da yawancin ma'aikata ke fuskantar karin matsalar kudi a lokacin annobar korona. Shugaba Joe Biden tare da 'yan majalisar dokokin kasar na jam'iyyar Democrat sun bukaci da a kara yawan harajin da ake karba a hannun manyan attajirai da manyan kamfanoni domin gwamnati ta samu kkarin kudin daukar dawainiyar jama'a.	https://www.bbc.com/hausa/labarai-60420429
politics	Ra'ayi Riga: Rikici kan gyaran dokar zaɓe	Latsa lasifikar da ke sama domin sauraren shirin	https://www.bbc.com/hausa/media-60882616
sports	Na shirya yin ritaya daga buga wa Faransa kwallo-Benzema	Dan wasan gaban Faransa Karim Benzema ya rubuta a shafinsa na Tuwita cewa ya kawo karshen buga wa Faransa wasa. Benzema wanda ya cika shekara 35 ranar Litinin, bai samu buga gasar kofin duniya ba saboda rauni, kuma kasarsa ta yi rashin nasara a wasan karshe 4-2 a bugun fenareti hannun Argentina. Ya buga wa Faransa wasanni 97 kuma ya ci kwallaye 37. Dan wasan wanda ya lashe kambun dan wasan duniya a yanzu ya bulguta cewa zai yi ritaya daga buga wa kasarsa wasanni. Dan wasan gaban na Real Madrid bai buga wa Faransa wasa ba kusan shekaru shida, bayan badakalar da ya samu kansa shida tsohon abokin wasansa Mathieu Valbuena. To amma an warware matsalar kuma ya dawo buga wa Faransa kwallo a gasar Yuro 2020. Bajintar da Benzema ya nuna ta taimaka wa Real Madrid ta lashe kofin gasar zakarun Turai na 14 a tarihi, wanda hakan ya kai shi ga lashe kyautar dan kwallo mafi hazaka ta Ballon d'Or a watannin da suka gabata.	https://www.bbc.com/hausa/articles/ck54kg1rn06o
politics	Donald Trump: Shugaban Amurka na 45 ya yi bankwana da 'yan kasar	"Shugaban Amurka Donald Trump ya gabatar da jawabinsa na bankwana, wanda a ciki yake cewa: ""Mun yi abin da ya kawo mu - har ma da kari."" A wani sakon bidiyo da aka wallafa a YouTube, shugaban ya ce ya ""sauke nauyin da aka dora mana, wanda shi ne dalilin da ya sa kuka zabe ni."" Sai dai har yanzu Mista Trump bai amince da shan kaye a zaben watan Nuwamba ba, zaben da Joe Biden na jam'iyyar Democrat ya lashe Za a rantsar da Joe Biden  matsayin shugaban Amurka na 46 ranar Laraba. Makonni biyu na karshen mulkin Mista Trump sun kasasnce cike da takaddama bayan wani hari da mabiyansa suka kai ginin majalisar dokokin kasar, inda suka ce suna son sauya sakamakon zaben shugaban kasar saboda gwaninsu ya sha kaye. ""Hari irin wannan yana da mummunan tasiri kan dukkan abubuwan da mu Amurkawa ke alfahari da shi ne. Ba za a taba amincewa da shi ba,""  in ji Trump. Sai dai bai ambaci sunan wanda zai gaje shi ba, duk da cewa ya nuna karshen mulkinsa ya zo. ""Mun dauko aikin mayar da martabar Amurka ga dukkan Amurkawa. Yayin da nake kammala wa'adina a matsayin shugaban Amurka na 45, ga ni tsaye gare ku ina alfahari da abubuwan da muka cimma tare."" Ya kara da cewa: ""Mun cimma dukkan abubuwan da muka sa a gaba har ma da wasu na daban."" ""Yayin da kuma a wannan makon za mu kaddamar da sabuwar gwamnati, muna son a yi ma ta addu'a domin Amurka ta kasance cikin zaman lafiya da karuwar arziki. Muna kuma mika fatan mu na alheri a gare su,"" a cewar Mista Trump. Ya kuma soki masu amfani da tashin hankali wajen cimma muradai na siyasa. A cewarsa: ""Dukkan Amurkawa ba su ji dadin harin da aka kai wa ginin majalisar kasarmu ba."" Ya kuma ce rike mukamin shugaban Amurka abin alfahari ne da ba ya misaltuwa. ""Ina mika godiya ta ga wannan abin alfaharin, wanda haka na dauke shi, babban abin alfahari,""  a cewarsa. Ya bukaci da kada su manta cewa duk da cewa a ""matsayinmu na Amurkawa, za mu rika samun bambance-bambance, amma kasarmu kasa ce ta mutane masu kwazo da mutunci da biyayya da kuma masu son zaman lafiya, wadanda ke son kasarmu ta bunkasa, ta kuma zama mai nasarori. Lallai mun kasance kasa abar alfahari."" Trump ya yi afuwa ga mutane da dama A yayin da shugaban Amurka yake bankwana da mulki a ranar Laraba, ya sanar da yin afuwa ga mutum fiye da 73 ciki har da tsohon mai ba shi shawara Steve Bannon. An tuhumi Mista Bannon da almundahana da kudin da aka ware domin gina katanga tsakanin Amurka da Mexico. Kazalika Mista Trump ya yi afuwa ga mawaka Lil Wayne da Kodak Black da kuma tsohon Magajin birnin  Detroit Mayor Kwame Kilpatrick da sauransu. Tun da farko shugaban masu rinjaye a majalisar dattawa, Mitch McConnell ya yi wa Mista Trump wata kakkausar suka, inda ya dora masa alhakin harin da magoya bayansa suka kai kan majalisar Amurka mako biyu da suka gabata. Mista McConell ya kuma ce 'yan bangar sun sami karfin gwuiwa ne bayan da shugaban ya tunzura su kuma ya rika cika su da karairayi. Mista Trump na fuskantar wata shari'a a majalisar dattawa kan rawar da ya taka bayan tsige shin da majalisar wakilai ta yi."	https://www.bbc.com/hausa/labarai-55727939
technology	Matar da ke son mata su daina yi wa hotonsu kwaskwarima a Instagram da Snapchat	"Rariyar hotuna ta zama wata shahararriyar hanya ta sauya hotuna, musamman ma ga wadanda suka damu da nuna tsabarar kyansu a duniyar kafofin sada zumunta. Wani binicke na baya-bayannan da kungiyar Girlguiding ta gudanar, ya nuna cewa 'yan mata na wallafa hotunansu na dauki da kanki ba tare da sun yi musu kwaskwarima ba. Kaso 39% daga mutanen da aka tattauna da su 1,473 da shekarunsu suka kama tsakanin 11 -21 suna damuwa da ganin cewa kamanninsu a zahiri ba sa kai yadda suke a hoto ba. Sakamakon binciken ya nuna irin damuwar da wata mai kwalliya Sasha Pallari, wacce a baya bayannan ta kaddamar da wani maudu'i #filterdrop da nufin ganin mata suna wallafa ainihin kamanninsu a Instagram. ""Kawai na yi tunanin cewa 'shin akwai wanda ya fahimci illar wannan kuwa?'"" kamar yadda ta fada, a yayin da take bayani kan yadda ta ga wani babban kamfanin kayan kwalliya na duniya ya wallafa hoton wata shaharriyar mata da aka yi kwaskwarima tana tallata kayan kamfanin. ""Ba na so yara su taso da tunanin cewa ba su da kyau sosai, saboda abin da suke gani a shafukan sa da zumuta."" Matar mai shekara 28 daga Bristol, ta mayar da abin da take sakawa a Instagram zuwa wani ""batu a intanet"". Ta samu martani da dama, abin da ya sa ta kaddamar da gangamin #filterdrop. Ta rinƙa tambayar mutane su daura hotunansu da ba a yi wa kwaskwarima ba a shafukansu sannan ""su fi fifita su wanene fiye da yadda fuskarsu take"". ""Muna son ganin fatun zahiri sosai,"" a cewarta. 'Wannan yarinyar shekararta hudu kawai' Malamar makarantar firamare Katie McGrath, ta bibiyi Miss Pallari a shafukan sada zumunta fiye da shekara guda. Ba ta taba tunanin cewa yadda take duba Instagram da yamma zai shafi aikinta ba, amma ta bayyana yadda abin yake a takaice. ""Kusan karshen kullen cutar korona, na samu wani sakon email daga wasu iyaye suna bayyana damuwa kan sauyawar halayyar 'ya'yansu,"" A cewar Miss McGrath. ""Sakon email din ya ci gaba cewa yarinyarsu tana da matsala da kamanninta. Sai na yi tunani. Shekarar yarinyar hudu kawai. ""Lamarin ya bata min rai sosai, a ce karamar yarinya kamar wannan wai tana lura da yadda kamanninta suke."" Malamar mai shekara 29 daga yankin Cwmbran, a kudancin Wales ta gano cewa yara suna kallon yadda ake koyar da kwalliya a shafukan sada zumunta. ""Ta yi min magana kan yadda ba ta son fuskarta ba tare da ta yi kwalliya ba, sannan tana so tsaya sauya launin gashinta. ""A nan ne gangamin #filterdrop ya zo ya taimake ni. ""Sai na ga ya kamata na fara yi wa yara magana  kan yarda da kansu."" Yarinyar mai shekara hudu sai ta tambayi Miss McGrath me ya sa take yin kwalliya kullum - tambayar da ta kasa amsawa. Da mako ya kewayo, sai ta tafi makaranta ""ba tare da ta yi kwalliya ba"". Miss McGrath na daya daga daruruwan matan da suka amsa kiran Miss Pallari da labaransu. Miss Pallari na fatan cewa gangamin na ta ya samar da sakamako uku: A samar da wani tsari na tallata kaya, ta yadda shahararrun mutane sai sun bayyana cewa ko sun yi kwalliya ko kuwa; a cire rariyar tace hotuna a Instagram; sannan ta ga karin hotunan mutane na ainihi a Instagram"". Ba wai tana so ta ga an kawo karshen rariyar hotuna ba, sai dai tana so ne a cire rariyar yi wa fuska kwaskwarima."	https://www.bbc.com/hausa/rahotanni-54069126
sports	Qatar 2022: Yau za a fara gasar Kofin Duniya ta kwallon kafa	Yau za a fara wasannin gasar cin kofin duniya na kwallon kafa a kasar Qatar. Wannan shi ne karo na 22 da za a gudanar da gasar cin kofin duniya, kuma shi ne karo na  farko a Gabas ta Tsakiya. Kazalika wannan ne kuma karon farko da za a gudanar da gasar ba a watan Yuni ko Yuli ba. Tuni dai Qatar ta tanadi filayen wasa guda takwas da za a buga wasannin, kuma za a bude wasan farko ne a filin wasa na Al Bayt, inda za a buga wasan tsakanin Qatar, mai masaukin baki, da kuma Ecuador. Wannan kuma shi ne karo na hudu da kasashen biyu za su buga wasa a tsakaninsu. Tawaga 32 ce za su kece raini a gasar: 13 daga nahiyar Turai, sai shida daga Asiya da Kudancin Amurka mai hudu, sai arewaci da tsakiya da kuma yankin Carebiya mai tawaga hudu sai kuma nahiyar Afirka mai biyar. Kasar Faransa ce dai mai rike da kofin, wanda ta lashe a Rasha a 2018. A ranar 18 ga watan Disambar 2022 ne za a kammala gasar.	https://www.bbc.com/hausa/articles/cn41364jpdzo
entertainment	...Daga Bakin Mai Ita Tare da Fati Muhammad	Ku latsa hoton da ke sama don kallon bidiyon: Daga bakin mai ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zallah. A wannan kashi na 35, shirin ya tattauna da shaharrariyar tauraruwar fina-finan Kannywood Fati Muhammad wadda ta amsa tambayoyin da suka shafi rayuwarta. A cikin tattaunawar, ta yi waiwaye kan dalilan da suka sanya ta soma harkar fim, da irin rawar da ta fi takawa, da ma wanda ta fi so a hada ta da shi a fim. Kazalika ta yi magana kan abin da ba za ta taba mantawa da shi ba, da kuma shigarta harkokin siyasa, har ma da nau'in abincin da ta fi so ta ci. Ɗaukar bidiyo: Yusuf Yakasai Tacewa: Fatima Othman	https://www.bbc.com/hausa/media-56018963
health	Coronavirus a Najeriya: Ana duba yiwuwar sake kafa dokar kulle a wasu yankunan kasar	"Mahukunta a Najeriya sun yi gargadin cewa kasar ta fara shiga mataki na uku na annobar korona a kwanakin baya baya nan, har ma an sami kimanin mutum goma da suka kamu da sabon nau'in annobar mai suna delta. Sai dai sun ce ana ci gaba da bin dukkan matakan da suka kamata don ganin an dakile yaduwarta. Wani jami'i a Kwamitin Shugaban Najeriya da ke yaki da annobar korona, Dakta Muktar Muhammed, ya shaida wa BBC Hausa cewa yanzu haka mahukunta na duba yiwuwar sake kafa dokar kulle a wasu yankuna da cutar ta fi yaɗuwa. Ya kara da cewa sai dai a wanan karon ba za ta kasance ta bai-ɗaya ba, a maimakon hakan za a yi duba da inda aka fi samun yaɗuwar cutar ne a jihohi da ma tarayya baki ɗaya. A cewarsa, ""A gaskiya a kwanakin baya mun ga cewa annobar ta ja baya, domin ba a samun masu kamuwa da cutar sosai, amma yanzu yawan ya karu, saboda mutane sun daina daukar matakan kariya, don haka ba abin mamaki ba ne idan yawan ya karu ayanzu."" Ya ce zuwa yanzu an gano mutanen da suka kamu da cutar nau'in Delta akalla goma sha wani abu, ""don haka lallai  akwai wannan nau'u a Najeriya kuma yana dada karuwa, muna ma zargin cewa za a iya danganta karuwar masu kamuwa da cutar da shi wannan nau'i a yanzu haka. Ba wani sabon abu ba ne idan kwayar cutar bairos ta hayayyafa da sauya tsarin halittarta a yayin da take yaduwa, kuma tuni masana kimiyya suka yi gargadin cewa wasu nau'ukan masu ban tsoro za su iya bijirowa. Ko da yake har yanzu ba a kai ga sanin yadda yake yaduwa ba, amma bincike ya nuna cewa nau'in na delta yana da karin hatsari da ke tattare da yadda yake yaduwa cikin sauri. A watan Mayu Hukumar Lafiya Ta Duniya ta ayyana nau'in na delta a matsayin ""nau'in da ya kamata ya sanya damuwa"". Ana ayyana nau'in bairos a matsayin wanda ya kamata a damu da shi sosai ne idan akwai karin shaidu da ke nuna cewa nau'in ya fi saurin yaduwa, yana kuma haifar da cutuka masu zafi sannan yana rage karfin tasirin riga-kafi da magunguna. Ana bukatar gudanar da karin bincike kan nau'in na delta, amma akwai alamu da ke nuna cewa nau'in na delta yana iya haddasa cutuka masu zafin gaske. Wani bincike da aka wallafa a mujallar kimiyya ta The Lancet ranar 14 ga watan Yuni ya yi nazari kan tasirin nau'in delta a Scotland, inda ya mamaye. Masu bincike sun gano cewa kasadar kwantar da mutumin da ya kamu da nau'in delta na cutar korona ta ninka idan aka kwatanta da wanda ya kamu da nau'in alpha. Kazalika masu bincike a Birtaniya sun gano cutar korona nau'in delta take da alamomi daban da na nau'in da aka fi sani. Bayanai sun nuna cewa masu fama da nau'in delta suna nuna alamomin da suka hada da ciwon kai, bushewar makogwaro, majina da kuma zazzabi — irin wanda mutumin da ya kamu da mura yake fama da shi."	https://www.bbc.com/hausa/labarai-58044540
sports	T﻿ottenham na tsaka mai wuya a wasa da Marseille a Faransa	T﻿ottenham ta ziyarci Olympic Marseille, domin buga wasa na shida a cikin rukuni na hudu a Champions League ranar Talata. W﻿asan shi ne zai tantance kungiyar da za ta kai zagayen gaba ko kuma wadda za ta koma buga Europa League. A﻿ wasan farko da suka kara a rukuni na hudu, Tottenham ce ta yi nasara da ci 2-0 ranar 7 ga watan Satumba. H﻿aka kuma ranar Talata za a kece raini a daya wasan rukuni na hudun tsakanin Sporting da Frankfurt. T﻿ottenham ce ta daya mai maki takwas, Sporting da Frankfurt, kowacce tana da bakwai-bakwai da kuma Marseille ta karshe mai maki shida. T﻿o sai dai Tottenham ta ziyarci Faransa, inda Antonio Conte ba shi ne zai ja ragamar karawar ba, bayan jan kati da aka yi masa a fafatawa da Sporting. T﻿ottenham ba ta taba doke kungiyar Faransa ba a waje a gasar Zakarun Turai a wasa shida da rashin nasara biyu da canjaras hudu. Bayan da Conte zai zauna cikin 'yan kallo ya kalli karawar, Tottenham tana fama da 'yan wasan da ke jinya da suka hada da mai cin kwallaye, Richarlison. S﻿auran sun hada da mai wasa daga tsakiya Dejan Kulusevski da mai tsaron baya Cristian Romero.	https://www.bbc.com/hausa/articles/cd1l7ke9xr7o
technology	Yara na yin kicibis da hotunan batsa a intanet	"Yara, har da 'yan kasa da shekara bakwai na cin karo da hotuna da bidiyon batsa a shafukan intanet, a cewar wani rahoto. Binciken, wanda Hukumar Tace Fina-finai ta Burtaniya (BBFC) ta gudanar ya nuna cewa kashi uku cikin hudu na iyaye na ganin cewa dansu bai taba ganin hotunan batsa a kan intanet ba, sai dai sama da rabin yara sun taba gani. Kananan yara 'yan kasa da shekara 10 sun bayyana jin kyama da kidimewa bayan ganin hotunan. Burtaniya na kokarin toshe hanyoyin da yara za su iya ganin irin wadannan hotunan. An bullo da wani shiri na tantance shekaru, inda za a bukaci shafukan intanet da ke samar da hotuna da bidiyon batsa su hana mutane shiga shafukan har sai in za su iya tabbatar da cewa sun haura shekara 18. Duk lokacin da wani adireshin intanet a Burtaniya ya yi kokarin ziyartar shafin intanet da ke nuna hotunan batsa, za a bukaci mai amfani da shafin ya tabbatar da shekarunsa. An so a fitar da sabon tsarin a watan Yuli amma an kara wata shida nan gaba. An sanar da hukumar BBCF a matsayin mai sa ido kan tantance shekarun kuma za ta sa ido kan shafukan da ke samar da hotunan batsa don tabbatar da cewa an tantance shekarun masu ziyartar shafukan. David Austin, shugaban hukumar BBCF ya ce: ""A yanzu, hotuna da bidiyon batsa na kara samuwa ga yara a Burtaniya, kuma wannan binciken ya kara tabbatar da shaidun da muke da su na cewa hotunan batsa na yin tasiri a fahimtar yara kan jima'i, amincewa da jima'i da yadda suke kallon jikinsu. ""Binciken kuma ya nuna cewa a lokacin da kananan yara suka fara ganin irin wadannan hotuna a intanet, ba da gangan suke budewa ba."" Rahoton kuma ya duba tasirin hotunan batsa kan kanan yara. Sama da kashi 40 cikin dari na yara da suka san hotunan batsa sun amince kallon hotunan da bidiyon na sa mutane su rage girmama jinsin da ba nasu ba. Wasu dai na ganin cewa wadanda suka so kallon wadannan hotunan za su gano hanyoyin da za su bi don kallon hotunan."	https://www.bbc.com/hausa/labarai-49852324
technology	Coronavirus: An samu raguwar yaduwar sakonni a WhatsApp	"WhatsApp ya ce ya ga raguwar sakonnin da ake turawa da kaso 70 cikin 100 - irin na karyar nan da ake yadawa kan cutar korona. Hukumar Lafiyar Ta Duniya ta ce labaran karyar da ake yadawa kan cutar abu ne mara kyau. Mako biyu da suka gabata, WhatsApp ya hana mutane tura sako daya ga abokansu sau biyar a jere ko tura shi sama da sau daya a zauruka a daban-daban. Amma masana sun ce duk da haka akwai bukatar a kara daukar matakai kan yaki da labaran bogi. ""WhatsApp na iya kokarinsa wajen dakile yada irin wadannan sakonni,"" in ji mai magana da yawun manhajar. ""Wannan sauyin na taimakawa WhatsApp na zama dandalin tattauanwa tsakanin daidaiku da kuma abokai."" Daga Marianna Spring, wata kwararriya wakiliya kan yada labaran karya WhatsApp sai da ya zama wani dandalin yada labaran bogi a lokacin wannan annoba. Abokai da 'yan uwa da ke nuna damuwa kan cutar na amfani da gurup wajen tura sakonnin da suka shafi shawarwarin masana ko kuma hasashe kan shirin gwamnatoci, ""ko da ta baci""| za a iya mafani da su. WhatsApp da kuma sauran dandalin sada zumunta na da wuyar bibiyar al'amura kamar Facebook, Twitter ko kuma YouTube - mu mun dogara ne kan korafin da mutane ke yi mana kan sakonni. Amma da alamun mun tsallake matakin farko na bazuwar labaran karya ta dandalin WhatsApp. Yayin da sakonnin da kake samu uka ne akwai tankoki a kan titi kuma ka jira ba ka gansu ba, dole za ka fara shakku a kansu. Wannan ba ya nufin ba ma ganin sauran labaran bogin wadanda ake yadawa kan sassauta dokar kulle - to mene ne zai faru gaba. Shugaban cibiyar............ Imaran Ahmed ya shaida wa BBC cewa: ''Akwai bukatar kara zage damtse game da kafofin sada zumunta kamar su WhatsApp. ""Akwai dumbin labaran karya a wannan kafa ta WhatsApp. ""Wannan kaso 70 cikin 100 na sakonnin da aka samu raguwarsu, na nuna rikita-rikitar da ke da akwai yayin da gano labaran karya ke da matukar amfani."" Wanne tsarin lissafi suke amfani da shi? ""A lokacin da mutane ba sa iya haduwa fuska da fuska, an fi yada labaran karya ne ta kafafen sada zumunta"""	https://www.bbc.com/hausa/labarai-52458584
health	Bankwana da likitan da coronavirus ta kashe a Burtaniya	Latsa hoton da ke sama don kallon bidiyon: Wannan bidiyon na nuna yadda ma'aikatan lafiya a Burtaniya suka yi bankwana tare da yabo ga likitan da ya mutu a yaki da cutar korona, kafin a yi masa jana'iza.	https://www.bbc.com/hausa/media-52475337
sports	Portugal ta musanta Ronaldo ya yi barazar barin sansaninta a Qatar	Hukumar kwallon kafar Portugal ta musanta cewar Cristiano Ronaldo ya yi barazanar zai bar sansaninta a Qatar. Wasu rahotanni daga Portugal sun ce kyaftin din mai shekara 37 ya yi barazar barin Qatar, bayan da ya san ba za a saka shi a karawar zagaye na biyu da Switzerland ba. A wasan da Portugal ta kara da Koriya ta Kudu, Ronaldo ya nuna fushinsa da aka sauya shi a fafatawar a Gasar Cin Kofin Duniya. Hukumar kwallon kafar Portugal ta ce '' Cristiano Ronaldo bai yi barazanar barin sansaninta ba.'' Ronaldo da Manchester United sun raba gari a tsakaninsu tun kan fara Gasar Kofin Duniya, bayan wata hira da ya yi da Talk Tv. A hirar ya ce an yaudare shi a United, kuma baya martaba koci, Erik ten Hag. An canja Ronaldo a wasan farko a cikin rukuni, kuma koci Fernando Santos ya ce ''Bana son yadda Ronaldo ke nuna bacin rai da aka sauya shi a fafatawa da Koriya.'' A wasan Portugal da Switzerland ta fara da Goncalo Ramaos, wanda ya maye gurbin Ronaldo, kuma ya ci kwallo uku a nasarar 6-1 da ta yi. Ronaldo wanda ya yi wa Portugal wasa 195 da ci mata kwallo 118, bai da yarjejeniya da wata kungiya kawo yanzu, amma an ce wata kungiya a Saudi Arabia ta yi masa tayi mai tsoka. Portugal za ta kara da Morocco ranar Asabar a wasan daf da na kusa da na karshe.	https://www.bbc.com/hausa/articles/c0631p8l301o
technology	Fasinjan da bai iya tuki ba ya saukar da jirgi bayan da matukinsa ya suma a Amurka	"Wani fasinja da bai san yadda ake tuƙin jirgi ba ya saukar da wani jirgi a Florida na Amurka bayan matuƙin jirgin ya suma. Cikin wani sautin murya daga cikin jirgin, ana iya jin fasinja Darren Harrison na faɗa wa masu kula da saukar jirgi cewa ""an samu gagarumar matsala"". Wani mai kula da tashi da saukar jirage da ke koyar da matuƙa jirgi sabbi hannu ne ya taimaka wa mutumin yadda zai saukar da jirgin a filin jirgi na Beach International Airport ranar Talata. Mutanen sun gamu a kakan titin jirgin daga baya don taya juna barka. Ba a bayyana halin da matuƙin jirgin yake ciki ba, amma ana ci gaba da kula da shi a asibiti. Tinja-tinjar da ta faru tsakanin fasinjan da mai taimaka masa ta haddasa dirama. HARRISON: ""Na samu gagarumar matsala a nan. Matuƙina ya ɗauke wuta. Ban san yadda zan tuƙa jirgin ba."" Mai Kula da Jirgi: ""ATC: 333 Lima Delta, Roger, kuna ina yanzu?"" HARRISON: ""Ban san komai ba. Ina iya ganin kogin Florida a gabana amma dai ban sani ba."" Mai Kula da Jirgi: ""Ka bar fuka-fukai yadda suke kuma ka ci gaba da bin kogin, arewa ko kudu. Muna ƙoƙarin gano inda kake."" Robert Morgan, mai kula da tashin jirage a filin jirgi na Palm Beach International Airport, na cikin lokacin hutunsa lokacin da abokin aikinsa ya faɗa masa halin da ake ciki. Mista Morgan bai taɓa tuƙa irin jirgin ba - Cessna 208 mai inji ɗaya - duk da shekara 20 da ya shafe yana aiki, amma ya yi amfani da tasawirar masarrafar jirgin don ya taimaka wa mutumin saukar da shi. ""Na san cewa jirgin na tafiya kamar kowane jirgi. Na san cewa kawai dai akwa buƙatar na kwantar masa da hankali, na nuna masa hanyar kuma na faɗa masa yadda zai rage ƙarfin gudu don ya sauka,"" Mista Morgan ya faɗa wa WPBF-TV. A sautin da aka naɗa, an ji Mista Morgan na koya wa mutumin ""tura hannun giya gaba ka sauka a hankali sosai"" lokacin da ya kusa sauka. Bayan jirgin ya sauka, an ji Mista Morgan na yabon fasinjan a wajen sauran matuƙa jirgi. ""Ka ce fasinjojin sun sauke jirgin?"" a cewar matuƙin jirgin. ""Wayyo Allahna. Aiki ya yi kyau."" Hukumar Kula da Sufurin Jiragen Sama na bincike kan lamarin."	https://www.bbc.com/hausa/labarai-61421948
religion	Ku san Malamanku: Sheikh Sharif Ibrahim Saleh	"Fitaccen malamin addinin Musuluncin nan a Najeriya, Sheik Sharif Ibrahim Saleh ya ce ya rubuta litattafai fiye da 400 na addinin Musulunci da hannunsa. Malamin, wanda jigo ne a ɗariƙar Tijjaniya a ƙasar ya faɗi hakan ne a wata hira da ya yi da BBC Hausa a sabon shirinmu na musamman mai taken ''Ku San Malamanku''. Wannan shiri zai dinga kawo muku hira ta musamman ne kan abubuwan da suka shafi rayuwar manyan malaman addinin Musulunci har ma da na Kirista, don sanin abubuwan da suka shafe su. Shirin ya fara ne da Sheik Sharif Ibrahim Saleh, wanda ya yi karatu a wurare da dama da suka haɗa da Makka da Madina da Masar da Pakistan da sauran su, a wajen manyan malaman Musulunci, ciki har da babban makarancin Ƙur'anin nan Mahmud Khalilul Khusari a Masar. Sheikh Shariff Saleh shi ne shugaban kwamitin fatawa ta addinin musulunci a Najeriya. Sheik Sharif ya ce ya fi sha'awar ɓangaren ilimin Ƙur'ani da Hadisi kuma a nan ne ya fi ƙwarewa. Sannan ya haddace Hadisan da suke cikin Bukhari da Muslim da sauran manyan litattafan hadisai. Malamin dai ɗan ƙabilar Shuwa Arab ne, sannan ya ce ya fi son abinci mara yaji. A cikin hirar, Sheikh ya ce ya kamata malamai su daina hauragiya da zage-zagen juna. ""Kamata ya yi su haɗa kai wajen ilimantar da mutane.'' Sannan ya koka kan yadda ya ce ake siyasa a Najeriya ba don ci gaban al'umma ba. An haifi Sheikh Sharif Ibrahim Saleh a ranar Asabar, 12 ga watan Mayun 1938 a garin Aredibe, da ke kusa da Dikwa ta Jihar Borno. Mahaifinsa, shi ne Sheik Muhammad Al-Salih bin Yunus Al-Nawwy, wanda wani babban malami ne da ya yi fice a fagen ilimin addinin Musulunci. Sheik Ibrahim Saleh ya fara koyon Al-Ƙur'ani mai girma tun yana ɗan ƙaramin yaro, inda a kullum yake tare da mahaifinsa da dare wanda kullum aikinsa shi ne yin nafila cikin dare. Wannan ne ya sa Malamin ya fara haddace ayoyin Ƙur'ani tun kafin ya shiga makaranta gadan-gadan. Sau da dama ɗaliban da ke karatu a wurin mahaifinsa na yawan mamakin Ibrahim kan irin ƙoƙarinsa da basirarsa sakamakon yadda yake cin su gyara a karatu duk da sun sha gabansa. Daga shekarun 1944 zuwa 1964 ne malamin ya matsa ƙaimi wajen haddace Ƙur'ani da koyon wasu litattafai da darusa. Ya kuma fara neman ilimin Ƙur'ani ne tun a cikin gidansu, wanda daga baya ya koma sauran tsangayu inda ya je wurare kamar Tarmuwa da Gulumba da Gide da Maishumari da Maiduguri. Akwai manyan malamai da dama da suka yaba da ƙoƙarin Sheik Ibrahim Saleh tun yana ƙarami kamar irin su Sheik Ahmad Muhammadul Habib, wanda jika ne ga Sheik Al-Tijani, akwai kuma Sheik Muhammad Mustapha Alawi da Sheik Tijjani Usman da dai sauransu. Sheik Ibrahim Saleh ya shafe shekara 20 yana neman ilimi a matsayinsa na ɗalibi, kuma ya koyi kusan dukkan karatunsa a Najeriya, amma ba hakan ke nufin duka malamansa ƴan Najeriya ba ne. Karatun Sheik Ibrahim ya fi ƙarfi a ɓangaren Hadisi da Usulul Fiƙihu da Ilmun Kalam da kuma Tafisiri. Misali, duk wata aya daga cikin Ƙur'ani idan aka ambato ta, malamin zai iya faɗin idan tana da alaƙa da wani hadisi a tattare da ita. Malamin ya kuma yi nisa ƙwarai a karatun Tauhidi da Fiƙihu. Sheik Ibrahim ya yi aiki da gwamnatoci daban-daban tun daga 1976 musamman gwamnatin tarayya. Ana yawan saka shi a duk wani kwamitin addinin Musulunci da zai bayar da shawara kan wasu tsare-tsare da gwamnati ke son ɓullowa da su da ke suke da muhimmanci ga addini ko kuma waɗanda za su iya jawo matsala. Ya kasance ɗaya daga cikin waɗanda gwamnatin ƙasar ke yawan tura wa zuwa ƙasashe a matsayin wakilan gwamnati ko kuma cikin wata tawaga zuwa ƙasashe kamar Saudiyya da Iran da Masar da Turkiyya da Libiya da Moroko da dai sauransu. Sheik Ibrahim Saleh ya rubuta sama da litattafai 400 ya kuma gabatar da ƙasidu sama da 100 duka a harshen Larabci. Wasu karin labaran da za ku so karantawa"	https://www.bbc.com/hausa/labarai-54645289
politics	Rikicin APC a Kano: 'Yan Gandujiyya sun mayar wa su Shekarau martani	"Ɓangaren  jam'iyyar APC da gwamna Kano ke jagoranta ya ce a shirye yake ya yi tafiya da ɓangaren Senata Ibrahim Shekarau ba tare da nuna wani bambanci ba. Hakan ya biyo bayan matakin kotun daukaka kara a Abuja da ta tabbatar wa bangaren Gandujen shugabancin jam'iyya. Uwar jam'iyyar APC ta kasa kuma ba ta yi jinkiri ba wajen bai wa bangaren shaidar shugabanci a jihar Kano. Bangaren Senata Shekarau dai ya nuna rashin jin dadinsa game da wannan matakin da kuma wadansu kalamai da suke ce gwamna Ganduje ya yi, wadanda suke zargin cewa babu dattako a ciki. Sai dai Honarabul Kabiru Alhassan Rurum, dan majalisar wakilai kuma daya daga cikin jiga-jigan ɓangaren gwamna Ganduje ya shaidawa BBC cewa su fatansu shi ne ɓangaren Sanata Ibrahim Shekarau ya manta da komai su koma tamkar yadda suke a baya. ''Dukkanin mu uwa daya uba daya muke, 'ya'yan jam'iyya daya ne illa sabani da ya zo da rashin fahimta kuma wannan ba zai hana mu sake zama mu ci gaba da tattaunawa ba. Fatana shi ne mu da mu kai nasara da su da su ka yi akasin hakan mu hada kai kamar yadda muka hada kai a 2019, domin ko babu komai jam'iyyar mu daya kuma dukkaninsu shugabannin mu ne. Mu na ganin lallai lokaci ya yi da ya kamata mu hada kai, a yafi juna kuma a gudu tare a tsira tare,'' in ji Rurum. Ya ce ko da yake a baya an yi maganganun da ba su yi wa ɓangaren sanata Shekarau dadi ba, amma magana zarar bunu ce murna da shauki da annushuwa ne suka sanya gwamna Ganduje fadar maganar da ake zargin ya fada din. Rurum ya kara da cewa, amma a bayyani na biyu lokacin da suka je karbar satifiket na shugaban jam'iyya, gwamnan ya yi jawabin da kira a gare su da su yi hakuri, su zo a yi tafiyar nan tare. Ɗan majalisar ya ce gwamnan a shirye ya ke ya sake nemansu domin a ci gaba da tattaunawa don hada kai kamar yadda ake a baya. Kan batun da ɓangaren Sanata Shekarau ke yi na ganin uwar jam'iyya ba ta yi adalci ba Rurum ya ce: ''mu masu biyayya ne da hukuncin kotu da uwar jam'iyya ko ya yi dadi ko bai yi ba, sannan ita jam'iyya ita ce ta san dalilin da ya sanya ta dauki wannan matakin dan haka hakkin ta ne ta yi bayanin dalilin da ya sa su daukar wannan hukuncin"". Ɓangaren da Sanata Ibrahim Shekarau ke jagoranta na jam'iyyar APC a Kano ya ce za su tafi Kotun Koli don ci gaba da kalubalantar ɓangaren su gwamna Ganduje a rikicin shugabancin jam'iyyar da su ke yi. A ranar Alhamis ne dai kotun daukaka ƙara ta tabbatar da shugabancin jam'iyyar ga Abdullahi Abbas, kuma sa'o'i da yanke wannan hukuncin uwar jam'iyya ta kasa ta mika masa takardar shaidar shugabanci, matakin da bai yi wa ɓangaren Shekarau dadi ba. A tattaunawarsa da BBC Hausa, Sanata Ibrahim Shekarau ya ce uwar jam'iyya ta nuna rashin adalci kuma sun yi mamakin irin kalaman da suka fito daga bakin Gwamna Abdullahi Ganduje."	https://www.bbc.com/hausa/labarai-60440969
technology	Twitter zai fara matsa muku sauya tunani kafin ku tura kalaman zagi a shafin	"Daga yanzu shafin Twitter zai dinga matsa wa mutane su sake duba ""kalaman zagi ko waɗanda da ba su dace ba"" kafin su wallafa su a dandalin. Dandalin sadarwar wanda ya sha fuskantar suka kan kalaman rashin kyautawa, ya fara gwada tsarin a shekarar da ta gabata. Twitter ya ce sakamakon gwajin ya nuna raguwa a yawan kalaman zagi a dandalin. A ranar Laraba ne kamfanin ya ce zai bai wa masu amfani da turancin Ingilishi damar fara amfani da shirin a kan wayoyin Apple da Android. Twitter ya ce sun gano matsawar ta sa kashi 34 cikin 100 na mutune sun sauya saƙon da suka yi niyyar wallafawa ko kuma sun fasa turawa gaba ɗaya. A cewarsa, masu amfani da shafin sun rage wallafa zage-zage ko cin zarafi da kashi 11 cikin 100 bayan an matsa musu a karon farko. Kazalika, su ma ba lallai ne a zage su ba ko kuma yi musu kalaman ɓatanci. Da ma shafin na amfani da shigen wannan shiri domin rage yaɗa labaran ƙarya, inda ake matsa wa mutum ya shiga adireshin wani labari da yake son yaɗawa ya karanta kafin ya sake yaɗa shi."	https://www.bbc.com/hausa/labarai-57016318
business	An gano hodar ibilis ta naira biliyan 193 a wani gida a Lagos	"Hukumar hana sha da fataucin miyagun ƙwayoyi ta Najeriya NDLEA, ta gano tare da ƙwace kilogiram 1,855 na hodar ibilis da adadin kuɗinta ya kai naira biliyan 194 a wani rumbun ajiya da ke wani gida a Lagos. A wata sanarwa da ta fitar a ranar Litinin, NDLEA ta ce wannan kame shi ne mafi girma da ba a taɓa yin irinsa ba a tarihin ƙwace ƙwayoyi a ƙasar. An samu muggan ƙwayoyin ne a wani rumbun ajiya da ke wani gini cikin wani rukunin gidaje da ke yankin Ikorodu a cikin birnin Ikkon. “An kama koken ɗin da darajarsa a kasuwa ta kai dala 278,250,000 wanda ya yi daidai da N194, 775,000,000,” in ji sanarwar. NDLEA ta ce a yayin samamen da aka shirya shi tsaf ta hanyar tattara bayanan sirri da aka shafe kwana biyu ana tattarawa a unguwanni daban-daban na Lagos, an kama wasu manyan dilolin koken huɗu ciki har da wani ɗan ƙasar Jamaica, da kuma manajan gidan ajiyar. Sanarwar ta ambaci sunayen mutanen da shekaru da ma jihohin da suka fito, kuma ta ce dukkansu suna cikin mambobin ƙungiyar masu safarar miyagun ƙwayoyi ta ƙasa da ƙasa da hukumar NDLEA take bibiyarsu tun 2018. An kai saamen ne a ranar Lahadi 18 ga watan Satumba, a gida mai lamba 6 kan titin Olukuola a rukunin gidaje na Solebo a unguwar Ikorodu. Su kuma dillalan ƙwayar an same su a otel daban-daban da suke samun mafaka a birnin na Ikko daga tsakanin ranar Lahadi zuwa Litinin. Binciken farko-farko ya nuna cewa an kama ƙwayoyin mafi illa a wannan rumbun ajiyar inda dilolin ke shirin sayar da su ga masu saye a Turai da Asiya da sauran sassan duniya. An same su ne a cikin manyan akwatuna 10 da durom 13. Shugaban NDLEA Buba Marwa, ya yaba wa jami’an hukumar da dukkan jami'an tsaron da suka taimaka wajen binciken ciki har da na hukumar hana fataucin ƙwayoyi ta Amurka US-DEA. “Wannan samame gagarumar nasara ce kan masu safarar miyagun ƙwayoyi da ba a taba samun irinta ba a tarihi. ""Kuma babban gargaɗi ne da ke nuna cewa dukkan masu safarar ƙarshen su ya zo idan har ba su gane cewa salon ya sauya ba,"" in ji Buba Marwa kamar yadda sanarwar ta ambato shi yana cewa."	https://www.bbc.com/hausa/articles/cjrnljzkdjjo
health	Muhimmancin goruba ga rayuwar ɗan Adam	Goriba na cikin 'ya'yan itatuwa dangin kwakwa da ake samu a ƙasashen Afirka musamman Masar da Sudan da Kenya da sauran ƙasashen Larabawa. Ga wanda ya san bishiyar goruba, ya san ba ta da kauri da kuma rassa marasa kaushi, kowanne yana ɗauke da koren ganye mai ƙarfi kuma ƙarami mai ɗan faɗi. 'Ya'yanta kuwa suna da ɗan girma kamar na lemon zaƙi masu launin ruwan ƙasa da kuma ƙarfi sosai, wanda ke da zaƙi idan ana ci - har ma a yi santi wasu lokutan. A ƙasar Hausa, goriba na ɗaya daga cikin abubuwan da mata masu ciki suka yi fice da cinta da kuma yara. Al'ummar Masar da suka gabata shekaru aru-aru na kallon bishiyar goriba a matsayin wani abu mai tsarki kuma dalilin da ya sa ake yawan samunta a ƙaburburan sarakunansu kenan wato Fir'aunoninsu. Sai dai akasarin masu amfani da wannan ɗan itaciya ba su san amfaninsa ba a jikinsu da kuma sauran ayyukan da ake gudanarwa da shi. Binciken masana da dama ya nuna cewa goriba na ƙunshe da sinadaran flavonoids da phenols, waɗanda ke ɗauke da kariya daga ƙwayoyin cuta. Shayin goriba abu ne shahararre a Masar da Sudan da Najeriya da ma wasu ƙasashen, kuma an yi ittifaƙi cewa tana da amfani sosai ga masu ciwon suga. Al'ummar Masar na yawan amfani da goriba wurin maganin cutar hawan jini. Tsawon shekaru, al'umma a yankin Turkana na ƙasar Kenya amfani da wani maganin gargajiya da aka samar daga busassun ganyen goriba domin samun kariya daga wasu ƙwayoyin cuta. Kazalika, wasu kan samar da ruwan lemo na goriba. Wani bincike da Adaya ya gudanar a shekarar 1977 ya nuna cewa akan yi amfani da saiwar goriba wurin kula da rauni a jikin mutum musamman cizo ko harbin wasu ƙwaruka. Har wa yau, ana amfani da saiwar goriba wurin haɗa ƙwayar maganin hypolipidemic wadda ke taimakawa wajen jinyar cutar hawan jini. Haka nan, akan yi amfani da ita wurin hana zubar jini ga mata bayan haihuwa. Wani sabon yayi da ya bulla a jihar Kanon Najeriya shi ne yadda Mazauna birnin da dama suka koma shan shayin goruba maimakon irin na sauran ganyen shayi da aka saba da su. Karbuwar da shayin yake yi ne ma ya sa matasa da yawa fara sana'ar sayar da shi. Masana lafiya dai na nuna cewa shayin na goruba na da alfanu ga lafiyar dan adam amma kuma ba kowa da kowa ba. Wakilinmu na Kanon Khalifa Shehu Dokaji ya ziyarci teburin wani mai shayin na goruba, wato Yusuf Muhammad da aka fi sani da Abba 10. Ya ce ya zabi sana'ar sayar da shayin goruba ne saboda hana zaman banza da kuma fadar da mutane ke yi cewa tana maganin wasu cututtuka a jikin dan adam. Wakilinmu ya tarar da matasa da dama a teburin mais hayin da suka ce suna sha ne don kara lafiya. Ba wai iya maza ne kawai ke shan shayin na goruba ba, su ma mata ba a bar su a baya, sakamakon yadda suke tururuwar sayen garin ta a wasu daga cikin manyan shaguna a birnin. A yanzu dai a mafi yawan gefen titunan birnin Kano, teburan sayar da shayin goruba na ci gaba da karuwa, wanda matasa da magidanta ne ke tururuwar sayansa. Masu lura da al'amuran yau da kullum na kallon hakan a matakin kau da zaman banza a tsakanin matasan jihar. Karin labarai da za ku so ku karanta:	https://www.bbc.com/hausa/labarai-55984935
religion	Ku San Malamanku tare da Malama Murjanatu Ibrahim Kaita	"A wannan makon shirin Ku San Malamanku ya tattauna ne da Malama Murjanatu Ibrahin Kaita daga jihar Katsina. Malama ta bayyana irin gwagwarmayar da ta sha wajen neman ilmi kafin Allah ya kai ta ga samun nasarar kai wa ga matakin karatun da take kai a yanzu. Ta kuma ce tana da burin yin amfani da karatun da ta yi wajen fadakarwa, da koyar da al'umma, musamman mata a bisa tafarkin addinin Musulunci. Malamar kuma ta bayyana muhimmancin samar wa da karatun nata takardar shaida wacce ita ce za ta iya ba ta cikakkiyar damar bayyana duk wani abu da za a iya saurarar ta a kuma yi amfani da abubuwan da ta koyar na alkhairi. Tarihin rayuwarta An haifi malama Murjanatu Ibrahim Kaita a garin Kuraye da ke jihar Katsina inda nan ne garin mahaifiyarta, a shekara 1963. Ta kuma fara karatu a makarantar firamare a garuruwa uku, kuma kasancewar mahaifinta manomi ne, an yi mata aure tun tana da shekara 11 bayan da ta kammala karatun firamare, Malama Murjanatu na da ƴaƴa  12 ciki har da tagwaye. Daga bisani ta sake komawa karatun sakandare wanda yake hade da karatu na Alkur'ani mai girma da kuma abubuwan da suka shafi addinin mutum tun farko. Ta kuma yi karatu a makarantar Mai-dabino a wurin wani malami da ta ce ba za ta iya tuna sunansa ba saboda 'karancin shekaru, amma kuma ta karasa karatunta na Alkur'ani mai girma a hannun mahaifinta. Bayan nan ne kuma a shekarar 1984 ta shiga makarantar horon malamai ta Larabci ATC, kafin nan ta yi makarantar Islamiyya ta farko a garin Katsina lokacin Sheikh Yakubu Musa shi ne shugaban makarantar. Daga nan ne ta samu aka samu takardar cikewa don samun gurbi karatun a ATC da ya zo da shi, ya kuma zabi wadanda ya hango suna da hazaƙa kuma zasu iyayin karatun ciki har da Malama Mujanatu. Hakan ne ya ba ta damar fara karatun sakandare a makarantar ta ATC a shekarar 1984, inda ta kammala a shekarar 1990. A kan haka ne malamar ta dage da sanya ƙwazo wurin neman samun ilimin, ta kuma kammala da kyakkyawan sakamako a shekarar 1990. Sai dai malamar ta shaida wa BBC cewa a lokacin babu wata makaranta da za ta ci gaba saboda a lokacin ko difloma ta sashen su babu, ba kuma ta waye da ainihin karatu a kwalejin ilimi ta FCE ba kuma a lokacin babu jami'a. ""Don haka sai can wajen shekarar 1997 sai ga Kwalejin Usman Danfodio wacce reshe ce ta Jami'ar Sokoto da suka fara daukar mata bayan sun yi shekara uku suna yaye maza. ""Na zama cikin daliban farko mata da aka dauka mu 21 kuma a nan na yi difloma kan harshen Larabci da ilimin addinin Musulunci na kuma kammala a shekarar 2001,'' in ji malamar. Burin malamar ''Fatana dai in gane in kuma ganar da wasu, wannan shi ne yunƙurina, don yanzu haka karatun da nake  wasu na cewa ai sai in je in samu koyarwa a jami'a na ce a'a, ba zan iya wannan aikin ba. ""Abin da nake fata idan karatun ya zamo yana da takarda to inda ya dace mutum ya fadi watarana in ba shi da takarda za a hana shi fadi. ""Don haka ina yin karatu ne don fatan inda duk ya kama aka ce in mutum zai iya fadi a kuma ji a kuma amfana ko da mutum daya ne, don haka takaice shi ne burina a karatu shi ne idan na karanto in karantar,'' ta ce. ""Bayan nan kuma sai muka ci gaba da jiran cewa tun da mutum ya zama matar aure da ƴaƴa da sauransu ina kuma za mu je mu samu yadda za a sake samun wurin kara karatu? ""Allah ya kawo makarantar Jami'ar Alkalam inda muka zamo dalibanta na farko wanda su sun dauki mazan da matan a lokaci guda a daidai shekarar 2005, muka gama a shekarar 2009. Bayan yin karatu a matakai daban-daban dai Malama har a yanzu tana ci gaba da yi. Malama ta ce tambayoyin da aka fi yi mata suna yawaita ne a bangaren ibada, da kuma abin da ya shafi mu'amala."	https://www.bbc.com/hausa/rahotanni-57687199
entertainment	...Daga Bakin Mai Ita tare da Ahmad Ali Nuhu	Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 59, shirin ya tattauna da Ahmad Ali Nuhu, tauraro a Kannywood. A wannan shiri ya amsa tambayoyin da suka shafi rayuwarsa da rawar da yake takawa a fina-finai. Ɗaukar bidiyo: Abdulsalam Usman Abdulkadir Tacewa: Umar Rayyan Tsarawa da gabatarwa: Halima Umar Saleh	https://www.bbc.com/hausa/media-57999688
