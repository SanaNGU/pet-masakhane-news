religion	An yi gasar Al Kur’ani ta ƴan ƙasa da shekara 13 a Ghana	Latsa hoton sama domin sauraren shirin An gudanar da gasar karatun Al Kur`ani ta ƙasa a Ghana a karon farko a Accra, tsakanin `ƴan kasa da shekara 13 daga yankuna uku na ƙasar da suka ƙunshi yankin Ashanti da kuma arewacin Ghana. Yara biyar ne daga kowanne yanki suka samu nasarar zuwa zagayen ƙarshe na wannan gasa, inda suka fafata tsakaninsu a ɗakin taro na ƙungiyar malamai ta kasa. Wakilin BBC na Ghana Fahd Adam ya halarci gasar kuma ya aiko da rahoto na musamman.	https://www.bbc.com/hausa/shirye-shirye-na-musamman-59196606
business	Manoman Najeriya na kokawa kan karancin taki	Manoma a Najeriya na ci gaba da kokawa game da karancin taki yayin da damina ta yi nisa. Manoman sun ce taki nau'in Yuriya, wanda shuka ke buƙata a daidai wannan lokaci da ake marka-marka, ya yi wahala a kasuwa. Dillalan takin dai na danganta ƙarancinsa a kasuwa da kamfanonin samar da shi, inda suke cewa ko sun biya kuɗi, ba sa samu.  Manoman musamman na arewacin Najeriya na cewa a yanzu ko da kudinka zai yi wahala mutum ya samu takin a kasuwa. Manoman shinkafa da masara da dawa na matukar bukatar takin domin ya taimaka wa amfanin gonar ya habaka. Alhaji Idris Mai Unguwa, shi ne shugaban kungiyar manoma ta Jihar Jigawa, kuma ya shaida wa BBC cewa tun da watan Agusta ya kama taki nau'in Yuriya ya soma wahala. Ya bayyana cewa ko da manomi ya ci sa'a ya samu takin, farashinsa ya tashi matuƙa. Haka kuma ya ce yanzu ne lokacin ruwa da ya kamata a ce an samu takin an saka, idan ba haka ba kuwa ba shi da wani amfani nan gaba. Ba iyakar manoman Jihar Jigawa ba ne ke kokawa da karancin takin samfurin Yuriya ba, sauran jihohin arewacin kasar ma haka lamarin yake, sai dai wasu jihohin kari a kan wannan matsalar, takunkumin da aka sanya na hana sayar da Yuriya din, saboda matsalar tsaro na matuƙar shafar su. Jihohin sun haɗa da Gombe da Yobe da Borno da Adamawa da Taraba. Alhaji Modibo Sadiq Nafada shi ne shugaban kungiyar manoma na jihar Gombe kuma ya shaida wa BBC cewa kamfanoni uku ne kacal ke wadatar da Najeriya da Yuriya inda ya ce matsalar Yuriya matsala ce da ta shafi Najeriya baki ɗaya. Ya bayyana cewa wannan matsala ta sa an koma amfani da kashin dabbobi da juji da sauran abubuwan da aka baro a baya inda ya ce manoma ba su jin daɗin wannan lamari. Sai dai dillalan takin sun bayyana cewa su kansu sun shiga halin rashin tabbas saboda sun shigar da kudi a kamfanonin samar da takin, amma a cewar Alhaji Haro Shehu, wani dillali a jihar Jigawa, har yanzu ba su samu takin ba. Duk kokarin da BBC ta yi domin ji daga hukumomi hakan bai yiwu ba. To sai dai wata majiya da ke kusa da shugaban kwamitin shugaban kasa kan harkokin taki, da kuma gwamnan jihar Jigawa Alhaji Badaru Abubakar, ta ce gwamnan ya zare hannunsa daga sabgar takin, tun shekaru biyu da suka gabata, saboda wasu tsare-tsare da wasu jami’an gwamnati suka bullo da su kuma ya yi gargadin cewa za su iya haifar da wannan matsalar da ake ciki yanzu.  Amma a cewar majiyar an yi biris da shawarar da ya bayar, al’amarin da ya sa ya kakkaɓe hannunsa duk da cewar bai ayyana sauka daga shugabancin kwamitin ba.	https://www.bbc.com/hausa/articles/cd1qevly7xwo
politics	APC: Shugaban jam'iyyar Abdullahi Adamu ya ce ya ɗauki alhakin matsalolin da ta shiga	"Shugaban jam'iyyar APC mai mulki a Najeriya, Sanata Abdullahi Adamu, ya ce ya ɗauki alhakin duk matsalolin da jam'iyyar tasu ta shiga musamman game da zabukan fitar da gwani da aka kammala a farkon watan Yuni. Shugaban na mayar da martani ne kan matakin da jam`iyyarsu ta ɗauka na miƙa sunan Shugaban Majalisar Dattawa Sanata Ahmad Lawan ga hukumar zaɓe a matsayin ɗantakarar sanata mai wakiltar Mazaɓar Yobe ta Arewa maimakon Bashir Machina, wanda ya ci zaɓen fitar da gwani na mazaɓar. Cikin wata hira ta musamman da BBC Hausa, Sanata Adamu ya ce ""ni a matsayina na shugaba,  duk abin da ya faru tun daga lokacin da Allah ya ba ni shugabancin APC, na ɗauki laifi"". Ya ƙara da cewa: ""Idan ban ɗauki laifi ba wa za zan ɗora wa laifin? Ni ne shugaba, kuma ai wuta ake so a kashe."" To ko waɗanne matsaloli ne APC ke ciki? Daga cikin manyan matsalolin da APC ke ciki a yanzu har da batun karɓe tikitin takarar sanata daga hannun Bashir Machina, wanda shi kuma ya lashi takobin bin kadin lamarin a gaban kotu. Da wakilin BBC Ibrahim Isa ya tambayi Abdullahi Adamu game da lamarin, sanatan ya yi kakkausan gargaɗi ga Machina cewa ya yi hattara saboda ""maganganun da yake fadi sun fara neman su yi yawa"". A cewarsa: ""Ni a matsayina na shugaba na san babu wata doka da jam'iyya ta karya, domin babu wata doka da ta ce idan ka shiga wata takara ba za ka shiga wata ba. Don haka ba dokar da ta hana shi ko ta hana kowa ma. ""Shi fa ɓarawo idan ba ka iya kama shi ba sai ya kama ka. Machina, ya yi hattara zuwa yanzu."" Tun farko Abdullahi Adamu ya yi iƙirarin cewa Ahmad Lawan ya sayi fom kuma ya shiga zaɓen fitar da gwani na sanatan Yobe ta Arewa. Sai dai Bashir Machina na cewa shi kaɗai ya tsaya takara a zaɓen. Tun bayan rashin nasara da ya yi a zaben fitar da gwani na takarar shugaban ƙasa a APC, aka fara dambarwa kan Sanata Ahmad Lawan kan yiwuwar kasa komawa majalisar bayan ya shafe fiye da shekara 20 yana wakiltar al'ummarsa a Majalisar Wakilai da ta Dajjitai. APC na ci gaba da shan suka game da yadda jam'iyyar ta kasa ɗaukar mataimakin ɗan takararta na shugaban ƙasa Bola Ahmed Tinubu, wanda sai a ranar da wa'adi ke cika sannan ta miƙa sunan Kabiru Masari. Sai dai rahotanni da kuma masu sharhi na ganin cewa ɗan takarar ""na riƙo"" ne yayin da masu ruwa da tsaki na jam'iyyar ke ci gaba da tattaunawa don sauya sunan mataimakin a nan gaba kamar yadda hukumar zaɓe INEC ta ba su dama. ""Babu wata doka da ta ce dole a kawo mataimaki [na ɗan takarar shugaban ƙasa] na take, to mece ce damuwar? ""Don an kai wani lokaci ba mu fitar da ɗan takara ba iyawa ce, don mu daddale, mu fito da mutumin da zai karɓu a wajen al'ummar da za a nemi ƙuri'unsu."" Sauran jam'iyyu kamar NNPP ta Rabiu Kwankwaso da LP ta Peter Obi duk sun miƙa sunayen mataimakan ne na riƙo yayin da suke ci gaba da tattaunawa don yin ""maja"" kafin babban zaɓen na 2023. Bashir Machina ya ce ya wallafa takarda a shafukan intanet wadda ya ce ya aike wa APC kan tuntuɓar da aka yi masa ko yana nan kan takararsa, inda ya amsa da cewa bai janye ba kuma yana kan takararsa. Ya ƙara da cewa Ahmad Lawan bai tuntuɓe shi ba baki da baki ba, don haka yana nan kan bakansa kamar yadda jama'a suka zaɓe shi. Wata matsala da jam'iyyar ke ciki ita ce ta ficewar wasu 'yan siyasa daga cikinta zuwa jam'iyyun adawa, abin da shugaban jam'iyyar ya ce ba abin mamaki ba ne saboda ""mana cikin matsala"". A Kano misali, jam'iyyar NNPP ta tsohon Gwamna Rabiu Musa Kwankwaso ta kwashi 'yan APC da yawa, cikinsu har da jiga-jigai kamar Kawu Sumaila da Abdulmumini Jibrin. ""In na ce babu wanda ya bar APC na yi ƙarya...ba shakka akwai waɗanda suka shiga zaɓe ba su samu ba kuma sun ce za su bar jam'iyyar,"" a cewar Abdullahi Adamu. Sai dai ya ce yawan waɗanda suka bar APC ba su kai yawan mutanen da 'yan jarida ke faɗa ba."	https://www.bbc.com/hausa/labarai-61905326
health	Kalli matar da aka yi wa tiyata a kwakwalwa tana kada goge	Latsa hoton da ke sama don kallon bidiyon: Wata mara lafiya a Asibitin Kwalejin Kings da ke Landan ta kada goge a lokacin da likitoci suke mata tiyata a kwakwalwa don cire mata tsiro. Dagmar Turner, mai shekara 53, ta kada gogen ne don likitoci su tabbatar da cewa sauran sassan kwakwalwar da ke sa hannaye yin aiki ba su tabu ba a yayin tiyatar.	https://www.bbc.com/hausa/labarai-51575823
health	Yawan hutawa na cutar da lafiya - amma yana da amfani ta wani bangaren	"Duk wani ma'aikaci mai jajircewa da ya yi ritaya na fargabar yadda ranakunsa za su cika da rashin aikin yi. Ga mutanen da suke ganin zuwa aiki shi ne gishirin rayuwarsu, suna ganin rayuwa ba za ta yi armashi ba idan ba sa zuwa aiki. Duk da cewa zuwa aiki na cike ranakun mutum, ana iya ganin lokacin da za a bata nan gaba ba tare da ana wani aiki ba a matsayin mai cike da rudani kuma yana iya jefa mutum cikin wasu munanan ayyuka kamar shan kwayoyi. ""Daga bayanan da muka samu - da kuma la'akari da al'amura na yau da kullum - cewa mutane da yawa na fadi tashi a aiki,"" in ji Andrew Yang, dan takarar shugabancin Amurka a jam'iyyar Demokrat kuma wanda ya kafa kungiyar samar da aiki ta Venture for America. ""Ba ma yin komai; ba ma aikin sa-kai sosai, duk da cewa muna da lokaci sosai. Sannan lokaci na tafiya sai mu fara buga wasannin komfuta da shan barasa. Al'umma gaba daya ba ta ci gaba idan babu aikin yi,"" a cewarsa. Aikin da ake biyan albashi ba shi kadai ne hanyar da ke kai ga rayuwa mai dadi ba. Misali, 'yan Japan suna da wata al'ada ta ikigai. Al'ada ce ta kara masu karfin guiwar samun farin ciki ta hanyar mayar da hankali ga wani abin da suke yi da zai sa su tashi da sanyin safiya. Cikin 'yan kasar Japan da aka gudanar da bincike a kansu a 2010, binciken ya nuna cewa kashi daya bisa uku suna amfani da al'adar ikigai, sauran kashi biyu bisa ukun da suka rage, rashin albashi da soyayya da kuma mayar da hankali kan wasu hidimomi ya sa suka yi ritaya daga aiki. A wannan zamani, mata suna aikatuwa kwarai da gaske amma irin wannan aikin ba a daukar shi da muhimmanci kamar irin aikin albashi. Misali lura da yara da kuma yin ayyukan gida da sauran hidimomi na cin sa'o'i dayawa. Rage yawan aiki a ofis zai iya bayar da daman samun lokaci da kuma kuzari domin aiwatar da sauran ayyukan gida da hidimomi - amma kamfanoni da gwamnatoci kada su rage zuba jari a wasu bangarori saboda sun dogara da wasu su yi aiki kyauta. Wani bincike da aka gudanar kan gajeren hutun karshen mako ya nuna ma'aikata masu dogon hutun karshen mako- amma wadanda albashinsu ba a kara masu ba - suna amfani da sauran lokutansu wajen yin abubuwa kamar buga wasan kwallon golf da sauran wasanni. Alexandra Hartnall, wata mai aikin tuntuba kan kasuwanci da sadarwa a London ta ce ta gano cewa yin aiki a biya ta ya sa ta samu natsuwa, wannan ne ya sa ba ta yin aiki ya wuce na sa'o'i hudu a rana. Wani kalubale a nan shi ne ko da mutum ya samu saukin aiki kuma yana da lokaci ba shi zai sa lallai mutum ya yi wasu abubuwan da suka hada da taimakon al'umma ba. Melanie Oppenheimer daga jami'ar Tokyo ta bayyana cewa a Australia wadanda ke tsakanin shekaru 35 zuwa 44, su ne suka fi yin ayyuka na sa-kai. Dalili kuwa shi ne aikin sa-kai na da fadi ba kamar yadda mutane ke tunani ba: akwai buga wasan game na talabijin da kuma taimaka wa 'yan ci-rani samun matsuguni da taimaka wa wasu masu aikin karatun kimiyya duk na cikin aikin sa kai. A ra'ayin Oppenheimer, lokaci ba zai kasance kalubale ga irin lamarin ba, amma yana da kyau a taimaka wa masu son aikin sa-kai a kuma taimaka masu da dama idan ta samu."	https://www.bbc.com/hausa/labarai-49688440
business	Dalilan gwamnati na jingine batun cire tallafin man fetur a Najeriya	Gwamnatin Najeriya ta ce za ta ci gaba da bayar da tallafin man fetur a kasar, matakin da ke zuwa a daidai lokacin da 'yan kasa ke ci gaba da fargaba kan yiwuwar kara farashin mai. A ranar Litinin ne aka fitar da sanarwa da ke tabbatar da cewa gwamnatin Muhammadu Buhari ta jingine shirin janye tallafin man fetur bayan wani taro da aka gudanar karkashin jagorancin shugaban majalisar dattawa, Sanata Ahmed Lawan. Mahukunta a Najeriya dai sun yi bayani kan aniyarsu ta ci gaba da ba da tallafin man fetur a wannan shekara wanda tun a farkon wannan shekara 'yan ƙasar suka shiga fargaba, sakamakon rashin sanya tallafin man fetur a kasafin kuɗin bana. Mai taimakawa Sanatan kan hulda da jama`a, Alhaji Bashir Hayatu Jantile, ya shaida wa BBC Hausa cewa Sanata Ahmed Lawan ya gayyaci masu ruwa da tsaki kan harkar man fetur inda ya nuna musu damuwarsa da sauran 'yan majalisar da kuma shaida musu tattaunawar da ya yi da shugaban kasa da sauran masu ruwa da tsaki. A cewar Jantile a wajen taron ne aka samu sabon bayani daga Ministar Kudin Najeriya a kan abin da gwamnatin tarayya ke yi game da batun tallafin man, wanda ake ta rade-radi game da janye shi. Kuma bayanin da ta yi a gaban shugaban majalisar dattawan, a cewar sa ta kawar da dukkan shakku domin daga na zuwa watan Yuni akwai kudin ci gaba da biyan tallafi, dama matsalar sai daga watan Yuli za ta soma. Ya ce wannan bayyani ya farantawa sanatocin rai kuma suka yi kira ga kungiyoyin kwadago su tsayar da batun yajin aiki ko bore da suke shirin yiwa gwamnati. Babu shaka an shiga zaman zulumi a Najeriya game da janye tallafin man fetur. Tun a karshen shekarar da ta wuce wasu ruwayoyi ke cewa za a janye tallafin, har ta kai ga gidajen mai da dama suka yi ta tsimin man da suke sayarwa a manyan biranen kasar, har da Abuja babban birnin ƙasar. Wani abin da ya karfafa zaton janye tallafin shi ne rashin sanya tallafin a cikin kasafin kudin kasar na bana. Ko a lokacin da majalisar koli da ke kula da tattalin arzikin ta yi taro, da dama na yi tsammani za ta fadi ainihin matsayin gwamnati game da janye tallafin. Amma sai ta ce 'yan majalisar ba su yanke wata shawara a kan wannan maganar ba. Maganar janye tallafin dai kusan kowa ba ya son alakanta kansa da ita, saboda tana iya janyo bakin-jini. A dan tsakanin nan ma na ambato minstan man kasar, Timiprye Syva yana cewa shugaban kasar Muhammadu Buhari bai ba da umurnin a janye tallafin man ba. Masu lura da al'amura dai suna cewa gwamnatin Najeriyar ta samu kan ta a wani yanayi ne na gaba kura, baya sayaki. Tana son janye tallafin mai, sakamakon kukan rashin kudin da take yi, da zargin cewa wasu kalilan ne ke cin gajiyar tallafin. Sannan a bangare guda kuma tana gudun bacin ran 'yan kasar da zai biyo bayan janye tallafin, a wata gabar da ake tunkarar babban zabe.	https://www.bbc.com/hausa/labarai-60121222
business	Halima Zawiya: Matashiyar da ta rungumi harkar noma a Jigawa	Latsa wannan hoton da ke sama domin kallon hira da Halima: Hausawa kan ce kallabi tsakanin rawuna domin misalta macen da take yin wani aiki da ake kallon na ‘ya’ya maza ne. Kuma wannan karin magana ya dace da matashiya Halima Zawiya, mai shekara 24 'yar jihar Kano, wadda take aikin na-duke wato noma. Halima, wadda take da digiri kan fannin noma, ta zabi komawa gona domin dabbaka abin da ta karanta a jami’a. Matashiyar na da makekiyar gonar shinkafa a jihar Jigawa inda take noman rani da na damina domin noman kayan miya da shinkafa. A wannan karo BBC ta je gonar ta Halima mai girman kadada 70 domin ganin yadda za ta girbi amfanin da ta shuka.	https://www.bbc.com/hausa/media-57813007
business	Coronavirus: Wanne tasiri karyewar farashin man fetur zai yi ga Najeriya?	"Farashin man fetur ya yi faduwar da bai taba yin irinta ba a cikin shekaru sakamakon annobar korona, lamarin da ya kara tayar da hankalin kasashen duniya. Farashin danyen mai nau'in West Texas Intermediate na Amurka a ranar Litinin ya yi karyewar da ya zama tamkar ana neman kai da shi karon farko a tarihi. Hakan na nufin masu samar da man suna biyan dillalai su karbi man daga hannayensu bisa fargaba rashin isasshen wurin da za su ajiye shi a watan Mayu mai zuwa. Haka ma farashin danyen mai a Turai da sauran kasashen duniya ya fadi da kashi 8.9% inda ake sayar da man kan $26  duk ganga. Yawan man fetur shi ne ya janyo faduwar farashinsa kamar yadda ta taba faruwa a 2015 inda farashin ya yi matukar faduwa A halin yanzu dai akwai man da yawa a kasuwa, yayin da farashin ke faduwa saboda barkewar annobar coronavirus. Kasuwar man ta bushe, bukatarsa kuma ta ragu, yayin da al'ummar duniya ta kasance kusan a kulle ba fita. Ana  fargabar cewa abin da ya janyo farashin danyen man Amurka faduwa babbar barazana ce ga sauran kasashe, domin abin da ya ci Doma ba ya barin Awai. A farkon watan Afrilu mambobin kungiyar kasashe masu arzikin fetur OPEC suka amince su rage yawan man fetur da suke samarwa da kashi 10% - wanda shi ne adadi mafi yawa da aka taba ragewa na yawan man da ake fitarwa kasuwa. Jaridar Bloomberg ta ce 'yan kasuwa a yammacin Afrika sun ce kusan ganga miliyan 10 ne yake jibge ba a sayar ba a watan Afrilu, yayin da watan ke dab da karewa. Kuma yawancin man na Najeriya ne maimakon Angola, saboda kasashen Turai da suka saba saya sun daina saboda raguwar bukatarsa a kasuwa. Farashin ya yi kasa fiye da farashin da Najeriya ta yi hasashe a cikin kasafin kudinta na bana. Najeriya na dogaro ne da arzikin man fetur, kimanin kashi 90% na kudaden shigarta ke fitowa daga man da take sayarwa. Tasirin faduwar mai ga Najeriya Faduwar farashin ne ya tilatstawa gwamnatin Najeriya sake tsara kasafin kudinta, inda a watan Maris gwamnatin Najeriya ta yi wa kasafin kudinta kwaskwarima saboda barazanar cutar korona. Gwamnati ta rage sama da Naira biliyan N320 a kasafin kudinta na 2020, inda ya koma N10.27 tiriliyon kan dala 30 duk gangar mai daya, sabanin adadin da majalisa ta amince na dala 57 duk ganga. Masana na ganin kasashen da ke dogaro da man fetur kamar Najeriya za su shiga mayuwacin hali, saboda raguwar bukatar man saboda annoba ta tilasta wa kamfanoni masu bukatarsa, rufe harkokinsu. Farfesa Mustapha Muktar masanin tattalin arziki a Jami'ar Bayero Kano, ya ce yadda farashin man ke faduwa, gwamnatin Najeriya ba za ta iya aiwatar da kasafin kudin bana ba. ""Idan an sayar da mai yakan dauki lokaci kafin kudinsa ya dawo, nan gaba kasashen masu fetur za su shiga mugun mawuyacin hali saboda kudaden da suke samu ya ragu,"" in ji masani. ""Kudin da za a saya a kasuwar duniya ba zai kai kudin da aka hako shi ba,"" a cewarsa. Ya kuma ce faduwar farashin zai yi tasiri sosai ga sauran fannonin tattalin arziki inda wasu ma za su durkushe, saboda arzikin mai ne ke samar da kudaden shiga da ke yunkura sauran fannonin. ""Idan farashin ya ci gaba da faduwa sauran fannonin ma za su durkushe,"" in ji shi. Masanin ya ce a wannan lokaci na annoba ba wata dama ta saita tattalin arziki ga kasar da ke dogaro da man fetur. Kamata ya yi gwamnati a yanzu ta fara tunanin tsuke bakin aljihu ya kasance sai abubuwan da suka zama dole kamar kula da lafiya da tsaro za ta kashe kudadenta a kai. Duk wani abin da ba dole ba ga 'yan kasa to wajibi ne gwamnati ta rage, gwamnati ta san abubuwan da ba na dole ba domin kaucewa shiga mayuwacin hali. Tsuke bakin aljihun shi ne matakin da ya kamata gwamnati ta dauka. a ririta kudaden da ake samu wajen harkokin kula da lafiya da tsaro da sauran abubuwa na dole. Wasu na ganin faduwar farashin zai sa farashinsa a gidajen mai ya ragu, amma kuma zai rage yawan kudaden shiga da gwamnati ke samu. Za a iya samun raguwar kudin sufuri wanda zai janyo raguwar kudaden kayayyaki da kuma raguwar hauhawan farashin kayyakin. Sai dai Farfesa Mustapha ya ce rashin rage farashin iskar gas da kalanzir da sauran albarkatu da ake samu idan an tace danyen mai ba zai rage farashin kayayyaki ba."	https://www.bbc.com/hausa/labarai-52362289
entertainment	Mutanen da suka shafe awa 30 a layin yin bankwana da gawar Sarauniya Elizabeth	"Dubban mutane ne suke ta tururuwar zuwa yin bankwana da gawar Sarauniya Elizebeth, a yayin da ya rage kwana uku a binne ta. Wakilin BBC Kristian Johnson, ya shiga cikin mutanen da suka shafe dare a kan layin shiga ganin gawar Sarauniyar inda har ya yi sabbin abokai a zaman da suka yi cikin zubar ruwan sama a Landan. Da misalin karfe 10 na yammacin ranar Talata ce aka bude wajen shiga ganin gawar Sarauniyar. Mutanen da suka yi sabo da juna a wajen kafin su shiga ganin gawar na da dama sosai, kuma sun rinka amfani da lemar juna saboda ruwan da ya sauko a wajen. Ina daga cikin wadanda suka yi sa'ar shiga wajen. Ya ce, ""Na samu wajen fakewa a jikin ginin wani banki saboda ruwan da ake yi, to amma duk da haka sai da wandona ya jiƙe. Ba kuma ni kadai ne hakan ta faru da ni ba."" Wata mata da ke wajen ma ta ce sun jiƙe sharkaf, amma daga bisani sun bushe. Yawan 'yan jarida a wajen ya fi na mutane a ranar Litinin, a lokacin da Vanessa Nathakumaran, ta je wajen ta shiga gaban layin. Daga ita sai 'yar jakarta ta je wajen kuma tana da sa'a fiye da 48 da suka rage mata kafin ta shiga cikin dakin da aka ajiye gawar. Kristian Johnson, ya ce a lokacin da je wajen da rana ya tarar da ita kuma ya samu an ba shi lamba 17 a cikin wadanda ke kan layi. Michael Darvill, mai kimanin shekara 85 tare da 'yarsa Mandy Desmond mai shekara 55, sabbin makwabtan dan jaridar ne da tuni suka samu kujeru suka zauna don jiran shiga ganin gawar. Babu wasu litattafai ko wasu abubuwan da za su iya dauke musu kewa a wajen, illa kawai hira tsakanin wadanda ke wajen. Babu wanda yake duba wayar salularsa ko kuma ya sanya ta a caji, akwai batutuwan yin hira a kansu a wajen. A lokacin da ruwan sama ya sauko da rana a ranar Talata, mutum 50 ne kadai suka rage a kan layin in ji dan jaridar. Wani mutum mai suna Gary Keen, ya rinka bin layi yana raba wa mutane gutsuren pizza. Jacqueline Nemorin, daga Mauritius, ta rinka rarraba wa matan da ke kusa da ita a kan layi inibi, can kuma sai ga wasu mutane sun isa wajen sun raba kofin shayi da na gahawa. Yaqub Yousuf, wanda ke zaune a kusa da Gadar Lambeth, ya kawo nasa taimakon wajen, don taimaka wa mutanen da ke kan layin shiga ganin gawar Sarauniya. Daga bisani mutane da dama sun rinka kai nasu taimakon ciki har da masu kai abinci wajen. Duk da kasancewar ana tsakiyar ruwan sama a wajen a lokacin, Andrew Israels-Swenson, ya ci gaba da samun labarai daga wajen wannan dattijuwa mai shekara 85, Truus Nayman. Ta kuma bayar da labarai daban-daban. Andrew, wanda ya je wajen daga Minnesota a daren ranar Asabar, ya ce ya samu tikitin zinare saboda samun damar zuwa wajen da wuri har ya shiga layin ganin gawar Sarauniya, ya kwana a kan benci a zaune. Truus, ta zo ne daga Netherlands, ta shaida mini cewa ta je Landan ne a shekarar 1954, shekara guda bayan nadin Sarauniya Elizebeth. Ta ce, ""Na dan yi tsufa a yanzu musamman wajen bin layin, ni da mijina mun taba bin layi irin wannan a lokacin da Winston Churchill ya mutu a 1965, sai da muka shafe dare muna tsaye a nan."" ""A lokacin da Gimbiya Diana ta mutu a 1997, ni da ɗana mun sake bin layi a Fadar Kensington don rubuta ta'aziyyarmu a cikin littafin da aka ware. ""Sannan a lokacin da mahaifyar Sarauniya Elizebeth ma ta mutu a 2002, na zo da kaina na bi layi, ni asalina mai biyayya ce."" Da misalin karfe biyu na dare na shiga tantina na ɗan kwanta. Ko da na tashi bayan sa'o'i biyu, sai na ga Micheal da 'yarsa Mandy suna dariya duk da rashin baccin da ba su yi ba. Micheal ya ce, ""Mun jiƙe da ruwa tun misalin karfe biyu na dare, kuma ga shi ba mu bushe ba, saboda ruwan yana zuwa ya kuma dauke don haka a cikin ruwa muka zauna."" Cikin ikon Allah, sai ruwa ya dauke a lokacin rana ta fara fitowa. A nan mutane wasu fara shan gahawa wasu kuma na goge idanunsu yayin da ya rage musu sa'o'i su shiga gani da kuma bankwana da gawar Sarauniyar. Monica Farag, wadda 'yar asalin Philippines ce, ita ce ta shida a kan layi. Ba ta samu kujerar zama ba, a haka matar mai kimanin shekara 61 da haihuwa ta rinka kai komo har gari waye. Ta ce, ""Ina matukar daukin gani da bankwana da gawar Sarauniya, ko da yake ban ko rintsa ba. ""Lokaci ne mai matukar tarihi a gare ni saboda na shafe shekara 36 a Ingila."" ""Jim kadan bayan wayewar gari aka umarci ta naɗe tanti na, can na hango cuncurundon mutane ga shi kuma kowa ya hau kan layi. ""Da misalin karfe 3 na yamma, sai aka umarci mu shiga amma an kiyasta cewa mutum 20 ne za su rinka shiga a lokaci guda. ""Na bi sahunsu Truus da Andrew da Micheal da Mandy da kuma Paul, wadanda suka kasance makwabtana a wannan dare a lokacin da aka umarci su fara tafiya a hankali zuwa Westminister. Da misalin karfe 5 na yamma, aka bude kofar majalisar dokoki a hankali daga nan sai aka fara shiga a hankali kuma kowa ya tsit. A tsakiyar zauren taron na Westminister akwatin gawar Sarauniya ne a ajiye. Wata mata da ke bayana sai na ji ta fara shesshekar kuka, a gabana kuma Andrew da Truus ne suke tafiya kadafa da kafada. Na ji dadin shiga wannan zaure bayan na shafe sa'o'i 30 ina jira."	https://www.bbc.com/hausa/articles/cy03vv8k532o
religion	Rabi'atu Sufyan: Tarihin fitacciyar Malamar addinin Musulunci da ta rasu	"Jama'a masu dimbin yawa a Najeriya sun yi ta alhinin rasuwar fitacciyar malamar addinin Musuluncin nan Malama Rabi'atu Sufyan wadda Allah ya yi wa rasuwa ranar Asabar. Bayanai sun nuna cewa Malamar ta rasu ne ita da wasu abokan aikinta na da'awa sakamakon hatsarin mota a yankin Samunaka na Jihar Kaduna da ke arewa maso yammacin Najeriya, yayin da suke kan hanyarsu ta zuwa Musabakar Karatun Al-kur'ani mai girma a Jihar Adamawa da ke arewa maso Gabashin kasar. Malamar ta yi fice wajen gudanar da wa'azi musamman ga mata a lungu da sakon Jihar ta Kaduna, da ma wasu sassan Najeriya. Tuni dai aka yi jana'izarta a Kaduna. A sakonsa na ta'aziyya da ya wallafa a shafin Facebook, Abu Aysha, ya bayyana marigayiyar a matsayin ""uwar marayu, mai kamar maza wajen da'awa da taimaka wa al'umma."" Shi ma Jamilu Idris ya ce ""na santa tun muna aikin agaji a JNI (Jama'atu Nasril Islam) tun shekarar 1990 har zuwa rasuwarta"" sannan ya yi addu'ar Allah ya jikansu baki daya. Wani ɗan jarida mai suna Adamu Garba da ya yi aiki sosai da malama kan harkokin da'awa ya shaida wa BBC cewa an haifi Malama Rabi'atu Sufyan kimanin shkeara 62 da suka gabata, kuma su uku ne a wajen mahaifiyarsu. Tana da yaya Alhaji Yusuf wanda shi ma ya rasu, sai kuma ƙaninta Malam Sulaiman. Ta rasu ta bar mahaifiyarta da ƙanin nata Malam Sulaiman. Malama Rabi'atu Sufyan ƴar asalin ƙaramar hukumar Kura ce ta jihar Kano, kuma ta fara karatunta ne daga makarantar allo a can, daga bisani ta koma wajen kawunta a Lagos, ""amma ba ta daɗe sosai ba sai ta koma Kaduna."" Bayan ta koma Kaduna ne sai ta koma ƙarin karatu inda ta shiga wata makarantar Islamiyya a Kawo New Extension. Daga can ta wuce Salmatu Institute da ke Unguwar Mu'azu a Kaduna don zurfafa ilimi. Daga baya kuma ta koyar a makarantar Salmatu Institute ɗin da wata makaranta a Riga-Chikun da ma wasu makarantun da dama. Bayan wasu shekarau ta koma Jami'ar Ahmadu Bello Zaria inda ta yi digiri a fannin Larabci. Kafin rasuwarta Malama Rabi'atu ma'aikaciya ce a gwamnatin jihar Kaduna a matsayin mai kula da makarantun firamare. An fara sanin Malama Rabi'atu ne a lokacin da ta zama mamba ta ƙungiyar Da'awa ta mata ta Fomwan. Sannan ta zama mataimakiyar shugabar ƙungiyar Women In Da'awah. Daga baya ta ƙiriƙiri tata ƙungiyar mai suna Initiative for Muslim Women in Nigeria IMWAN, kuma ita ce shugabar ƙungiyar ta ƙasa. Malama ta yi aiki a matsayin jami'ar bayar da agajin gaggawa ta Jama'atu, ta yi mamba ta ƙungiyar MSS, sannan Sarkin Musulmi ya naɗa ta shugabar Gidauniyar Nana Asma'u ta ƙasa. ""Wani abin sha'awa shi ne malama ta rayu a kan neman ilimi da bayar da shi, kuma a kan wannan hanya Allah Ya karbi rayuwarta,"" in ji Adamu Garba. A lokacin gwamnatin Shugaban kasa Umaru Musa Yar'adua an gayyace ta gudanar da wadansu ayyuka da musamman da suka shafi mahajjata. Malama tana yawan gabatar da shirye-shirye a gidajen rediyo da talabijin, daga cikin waɗanda suka fi fice har da wanda take yi a gidan talabijin ɗin Farin Wata mai taken ""Mace Ta Gari"". Women with Substance Initiative ta ba ta lambar yabo a Abuja, haka ma kwamishinan ƴan sanda na jihar Kaduna ya ba ta lambar yabo kan wayar wa da matasa kai. Adamu Garba ya ce: ""Sarkin Zuru ma ya ba ta lambar yabo sakamakon Musuluntar da mutum 150 a wani ƙauye a ƙaramar hukumar Zuru lokacin da ta je Da'awa. ""Sannan akwai wani ƙauye ma a jihar Neja da ta samu nasarar muusuluntar da mutum a ƙalla 400 a garin, har ta jagoranci gina masallaci. ""Malama ta rayu a kan taimakon marayu da gina makarantu da masallatai. Ta kan shiga ƙauyukan da ba a taɓa tunani ba don yin da'awa,"" in ji shi. Ya ce malama ta goya yara da yawa da take kula da su da karatunsu, duk da cewa ita ba ta taɓa haihuwa ba. Cikin ayyukanta har da zuwa gidajen yari don yin wa'azi da kuma kai ziyara gidajen marayu. Wata ƴar jarida da ta yi aiki sosai tare da Malama Rabi'atu Sufyan, mai suna Rukayya Ayuba, mawallafiyar Mujallar Kallabi, ta ce: ""A yau gaba daya tunanina da juyayin da na tsinci kaina a ciki shi ne game da rasuwa Malama Rabi'atu. ""Abin mamaki shi ne yadda hirar yar uwarta da ta taɓa ba ni shekaru kimanin 15 da suka gabata ya rinka dawo min musamman ma labarin rayuwarta a lokacin da take tasowa. ""Hakika ba zan manta da wannan labari ba musamman ganin yadda ya yi daidai da yadda ake daƙushe karatun 'ya'ya mata a yankin da ta fito daga ciki wato arewacin Najeriya. Kafin Rabi'atu Sufyan ta shiga makarantar boko ta ce min ta sha gwagwarmaya da dama. Tun daga cin zarafi a cikin gida zuwa shiga halin ko-in-kula daga al'umma da ke kewaye da ita. ""Ta gaya min cewa mijin mahaifiyarta ne ya fara sa ta a makarantar koyon sana' a. Ya so ya tallafi rayuwarta ƙwarai da gaske amma sai fulako ya hana mahaifiyarta ta iya zama tare da ita. ""Ina tuna wannan duk kusan lokacin da na ga hoton ta a kafafen yada labarai, fuskar nan cike da tsagen Fulani (musamman ma zanen kalangu da 'yar baka). ""Sai a raina na ce lallai Malama muna alfahari da samun bafulatanar asali mai dimbin ilimi da kokarin yada shi lungu-lungu da sako-sako ba tare da gajiyawa ba. Wannan yana tuna min da rayuwar Nana Asma'u bint Fodio da rayuwar hidimar yaɗa ilimin addinin Musulunci na 'yan taru. A duk lokacin da na ci karo da hotunanta tana ziyartar ƙauyuka da bayar da tallafi ga al' ummar Musulmi. Rukayya Ayuba ta ƙara da cewa: ""Wata rana da ba zan manta da ita ba ita ce ranar da na hadu da Malama Rabi'atu a gidan mai ana yi mata garanbawul na motarta saboda za ta yi tafiya. ""A nan muka zauna a wajen garejin gidan man a kan benci muna dan tattaunawa game da tarihin rayuwarta. Na tambaye ta ko wannan zuwan da take yi sabis din mota ba matsala? ""Sai ta ce min babu, saboda hidimar addini take yi. Har ma ta ƙara min da cewar akwai 'yan ƙananan gyare-gyare na mota ma da da kanta take yi saboda gudun ɓacin rana. ""A cikin shekarar da na hadu da Malama Rabi'atu tana matakin karatunta na digiri na biyu ne. Wanda sannu a hankali ta cimma bayan komawarta makarantar Islamiyya da boko da girmanta. ""Ta yi min bayani cewar ta ga amfani ilimi kwarai da gaske domin ta dandana rashinsa a farkon rayuwarta. Don haka ne ba ta yi masa riƙon sakainar-kashi ba."""	https://www.bbc.com/hausa/rahotanni-61553152
health	Hira da Dr Ramatu Hassan kan cutar kansar ido	Hira da Dr Ramatu Hassan kan cutar kansar ido	https://www.bbc.com/hausa/labarai-51376424
technology	WhatsApp ya ɓullo da sabon tsarin ɓacewar hotuna da bidiyo	"Manhajar WhatsApp ya ɓullo da sabon tsarin da zai bai wa masu amfani da shafin damar ɓatar da hotuna da bidiyon da aka aiko musu bayan dan wani lokaci. Bayan wanda aka aikawa hoton ko bidiyon ya bude su a karon  farko, za su ''kalla sau daya'', daga nan sai ya goge da kan shi ba tare da ya fada ma'ajiyar hotuna da ke cikin wayarsa ba. WhatsApp ya ce an dauki matakin ne domin bai wa masu amfani da shi karin damar sarrafa shi yadda suke bukata, da samun karin kariya. Sai dai, masu kare hakkin yara su na nuna damuwa kan bacewar hotunan ko sakwannin ko da kuwa mutum bai bukaci hakan ba, zai taimaka kan boye wata shaida musamman idan an ci zarafin yara ta hanyar lalata. Dama dai ana takun saka tsakanin hukumar yaki da cin zarafin kananan yara ta kasa da kasa  da uwar manhajar WhatsApp, wato Facebook kan amfani da sakon sirri. Irin wadannan sakonnin na sirri, na nufin jami'an tsaro, ko 'yan sanda ba za su ga sakon da aka aikawa mutum ba, sai wanda aka aikewa da wanda ya aiko ne kadai za su gani. Amma tsarin goge sako na kai tsaye na nufin idan jami'an tsaro suka kwace wayar wanda ake zargi da aikata laifi babu abin da za su gani cikin sakwannin da aka aiko ma sa ko ya aika. ""Tsarin goge hotuna ko bidiyo na kai tsaye, ka iya sanya rayuwar yara cikin babban hatsari fiye da lokutan baya. ""Musamman idan an ci zarafinsu, ko ana neman wata shaida da ta shafi cin zarafi ta hanyar lalata da su,"" in ji Alison Trew, jami'in gidauniyar ba da kariya ta shafin internet. Sai dai shi WhatsApp na kokarin tallata hajar ne ga abokan hulda na kud-da-kud, tare da kare matakin da cewa zai yi amfani idan mutum baya bukatar hotunan. Misali idan mutum ya je sayan kya a wani shago sai ya gwada riga ko wando, to hotunan da ya aika domin  taya hi zabe ba su dauki dogon lokacin da za su zama hadari ba tun da bacewa za su yi, ko aikawa wani lambobin ka na sirri. ""Ba kowanne sako ko hoto da muka aika ne muke so ya kasance cikin hotunan da ke cikin akwatin adanawa da ke wayoyinmu ba"" in ji WhatsApp. ""Yawancin wayoyi ,daukar hotuna da adanasu na cushe ma'adanar ajiye hotunan."" Kuma za a fara amfani d wannan sabon tsarin na bacewar hotuna ""kuma kowa zai fara fuskantar hakan a cikin makon nan"". Masu amfani da manhajar za su gane idan an kalli hoto ko bidiyon sau daya, saboda abin da ke nuna an gani ba lallai ya nuna ba, sai dai wata babbar alama ta ""1"" za ta nuna maimakon abin da muka saba gani a baya. Kamar dai yadda sakwanni da hotuna ko bidiyo da wanda aka wallafa da wanda ba a wallafa ba suke bacewa a manhajoji kamar other apps such as Snapchat, matukar ba mu yi gaggawar adana shi ba, to shi ma haka sabon tsarin na WhatsApp zai kasance. Sai dai mau amfani da manhajar ko wanda aka aikewa sakon zai yi saurin kwafar shi, ko saurin nadar muryar da zarar an bude, ko kuma daukar hoton allon wayar ko bidiyo da wata wayar ta daban, shi ne kadai hanyar da za a iya samun wannan abun da ya goge. Sai dai tsarin zai zo da wasu tsare-tsare da ƙa'idoji: A watan Nuwamba ne WhatsApp ya gabatar da wani tsari na gogewar sakwanni. introduced a disappearing-messages function Ana goge duk wasu sakwannin rubutu na wanda ya aika da wanda aka aikawa bayan mako guda, wannan shi ne daya daga cikin damuwar da gwamnatin Birtaniya ta nuna. Dokokin Birtaniya, sun ce duk wasu bayanai da suka shafi wata tattaunawa ko mataki, ana bukatar adanawa saboda idan baukatar su ta taso ka san inda za ka samu. Yawancin jami'an gwamnatoci na amfani da manhajar WhatsApp ko makamantansu akai-akai, lamarin da ya sa wata kungiya ke gangamin ya kamata a tuhumi jami'an gwamnati da ke aikawa da sakwannin. Sai dai 'yan majalisa sun ce ana daukar matakan da suka dace, domin tabbatar sakwannin da jami'an gwamnati ke aikawa juna ba su sabawa doka ba."	https://www.bbc.com/hausa/labarai-58091079
sports	B﻿ayern ta ci Barca karo na 10 a Gasar Zakarun Turai	Bayern Munich ta ci wasa na biyu a jere a Champions League na bana, bayan da ta doke Barcelona ranar Talata a Jamus. K﻿ungiyoyin biyu sun kara a wasa na biyu a cikin rukuni a babbar gasar tamaula ta Zakarun Turai. S﻿un kuma kammala minti 45 din farko ba tare da cin kwallo ba, haka suka je hutu. B﻿ayan da suka koma zagaye na biyu ne Bayern ta zura kwallo a raga ta hannun Lucas Hernandez a minti na biyar da komawa taka leda. Minti hudu tsakani Leroy Sane ya ci wa Bayern Munich kwallo na biyu da ya bai wa kungiyar Jamus maki ukun da take bukata. Wannan shi ne karo na 14 da aka fafata tsakanin Bayern Munich da Barcelona a wasannin Zakarun Turai. Kungiyar Jamus ta yi nasara a karo na 10, yayin da ta Sifaniya ta ci biyu da canjaras biyu. Ranar 7 ga watan Satumba Barcelona ta dura 5-1 a ragar Victoria Polzen a Camp Nou a wasan farko na cikin rukuni a Champions League. J﻿erin haduwa da aka yi tsakanin Bayern da Barca: 2﻿022/23 C﻿hampions League Talata 13 ga watan Satumbar 2022 B﻿ Munich         2-0       Barcelona 2021/2022 Champions League Laraba 8 ga Disambar 2021 B Munich         3 - 0     Barcelona Champions League Talata 14 ga watan Satumbar 2021 Barcelona        0 - 3     B Munich 2019/2020 Champions League Juma'a 14 ga watan Agustan 2020 Barcelona        2 - 8     B Munich 2014/2015 Champions League Talata 12 ga watan Mayun 2015 B Munich         3 - 2     Barcelona Champions League Laraba 6 ga watan Mayun 2015 Barcelona        3 - 0     B Munich 2012/2013 Champions League Laraba 1 ga watan Mayun 2013 Barcelona        0 - 3     B Munich Champions League Talata 23 ga watan  Afirilun 2013 B Munich         4 - 0     Barcelona 2008/2009 Champions League Talata 14 ga watan Afirilun 2009 B Munich         1 - 1     Barcelona Champions League  Laraba 8 ga watan Afirilun 2009 Barcelona        4 - 0     B Munich 1998/1999 Champions League Laraba 4 ga watan Nuwambar 1998 Barcelona        1 - 2     B Munich Champions League Laraba 21 ga watan Oktoban 1998 B Munich         1 - 0     Barcelona	https://www.bbc.com/hausa/articles/cl58xxw9j5xo
health	Kalli bidiyon jaririyar da tafi 'kankanta' a duniya	Latsa hoton da ke sama domin kallon bidiyon: Da kadan Saybie ta fi tuffa nauyi a lokacin da aka haife ta. An yi wa mahaifiyarta tiyatar gaggawa yayin da Saybie ta yi mako 23 kawai a ciki. Ma'aikatan asibitin da aka haife ta ne suka yi mata lakabi da suna Saybie.	https://www.bbc.com/hausa/labarai-48697695
entertainment	Matan Afirka da ke takarar lashe kyautar marubuta ta duniya ta 2020	"Wasu matan Afirka biyu na cikin waɗanda ke takarar lashe kyautar marubuta ta shekarar 2020, karon farko a tarihin bayar da kyautar ta Birtaniya da ke karrama fitattun marubuci -  wannan babban ci gaba ne ga masu bayar da labarai a nahiyar. Labarin cewa ƴar asalin Habasha kuma Ba'amurka Maaza Mengiste, marubuciyar littafin The Shadow King, da ƴar kasar Zimbabwe Tsitsi Dangarembga, da littafinta mai suna This Mournable Body, suna cikin wadanda aka zaɓa don lashe kyautar fam 50,000 ($ 66,000) ya haifar murna a duniyar adabi a Afirka. ""Kasancewar akwai ƴan Afirka biyu, kuma baƙaƙen fata uku a jerin sunayen, wannan kamar wani kira ne ga ci gaban masana'antar cewa abu ne mai yiyuwa a kwatanta adalci,"" a cewar Maaza bayan sanar da cewa tana cikin sunayen shiga da aka zaɓa. ""Sau da dama nakan kasance ƴar Afirka kaɗai, kuma bakar fata, a jerin sunayen; kuma a wannan karon da alama alƙalai sun tantance littafi daga abin da yake ɗauke da shi, ba wai don ficen marubuci ba ko kuma ƙarfin da yake da shi a harkar. "" Maaza da Dangarembga dukkaninsu sun halarci babban bikin marubuta na Afirka da ake kira Ake Festival da aka gudanar a Najeriya, wanda shi ne babban tsani ga matasa marubuta da kuma masu neman kudi a harkar rubutu waɗanda babu shakka za su dinga tunanin ko za su taɓa yin nasara. Dangarembga ta kasance babbar jigo a bikin Ake na 2019 kuma a lokacin da nake tattaunawa da ita, masu sauraro sun yi mamakin jin cewa marubuciyar ta Zimbabwe ta sha wahala da fuskantar ƙalubale a adabi, duk kuwa da karbuwa da littafinta na farko ya samu, mai suna Nervous Condition. Wanda aka wallafa 1988, littafin ya lashe kyautar ƙasashen renon Ingila a Afirka kuma daga baya aka bayyana shi ɗaya daga cikin fitattun littafan ƙarni na 20 a Afrika kuma ɗaya daga cikin jerin labarai 100 na na BBC da suka auya duniya. Kamar yadda wani jarumi Thandie Newton, wanda aka haifi mahaifiyarsa a Zimbabwe, ya rubuta a shafinsa na sada zumunta a watan Agusta: Littafi na farko da na fara karantawa lokacin da na isa Cambridge don nazarin ilimin halayyar ɗan adam a jami'ar shi ne Nervous Conditions. Littafin The sequel, The Book of Not, an wallafa shi a 2006. Mournable Body ya kammala littafan uku, wanda ya bi fitaccen jarumin Tambu ta hanyar kafin samun ƴanci  kai da kuma bayan samun ƴancin kan Zimbabwe. Kamar yadda Dangarembga ta bayyanawa mahalarta taron bikin lataffan a Legas a bara: ""The Tambudzai Trilogy ya yi nazari kan irin tashin hankalin da za a iya ganowa daga sama zuwa ƙasa da kuma daga ƙasa zuwa sama. Taken wanda wanda aka wallafa a wata makala a jaridar New York ta wata marubuciya mai suna Teju Cole ƴan asalin Najeriya  - Unmournable Bodies - littafin da aka zaɓa an sha wahalar buga shi. ""Babu wanda ke sha'awar wannan This Mournable Body,"" kamar yadda marubuciyar ta bayyana. An hana ta wallafa tsakuren labarin a Facebook, wanda ya ja hankalin edita Ellah Wakatama Allfrey, wanda shiga tsakaninsa ya yi sanadin wallafa littafin shekaru 30 bayan Nervous Conditions. ""Har zuwa yanzu, na yi rubutu a cikin rashin aikin. Ba ni da wani wakili. Ban sani ba ko wani zai so abin da nake rubutawa, baya ga abokai da abokan aiki da suke karanta ayyukana,"" kamar yadda Dangarembga ya bayyana. Ta gode, yanzu ta samu wakili. ""Na ji daɗi, yanzu na samu sauƙi, daga ƙarshe na samu karɓuwar da ta sa yanzu ina jin daɗin cewa na yi wani abin ƙayatarwa a rubutuna."" ""Ina jin kawai zan iya tallata ayyukan da nake yi mafi kyau. Kuma saboda ban cika damuwa da hakan ba, tsarin rubutun kansa ya fi sauƙi."" Littafan da aka bayyana biyu da aka zaɓa na matan Afirka, wanda ke ƙara ƙarfafa muhimmancin labaran da suka shafi mutanen nahiyar. Shadow King shi ne littafin Maaza na biyu - na farko, Beneath the Lion's Gaze, an wallafa shi a 2010 - ya duba yaƙin da haifar da mamayar da dakarun Benito Mussolini na Italiya ya yi wa Habasha a 1935. Amfani da hotuna a littafin The Shadow King ya sauya buƙatar masu ɗaukar hoto zamanin mulkin mallaka, wanda ya bayar da damar fito da ɓoyayyun labarai. ""Mussolini ya fahimci ƙarfin kyamara kuma ya dauki hakan a yaƙi, kuma ina so na bayyana hakan a cikin littafin,"" kamar yadda marubucin ya shaida wa shirin BBC na Front Row a farkon wannan watan. Ta yi aikin rubuta litattafai tsawon shekaru 10, tana zuwa Rome don koyon Italiyanci don bincike kan tarihin kama-karya. Tattaunawa game da litattafai da Booker sun kuma mai da hankali kan yanayin zamantakewar siyasa a cikin ƙasashen marubutan. Kamar yadda Habasha ke dab da fuskantar rikici - yayin da rikici ke kara kamari a yankin Tigray na kasar - yakin tarihi da ke tsakiyar littafin ya ba da sharhi kan al'amuran yau da kullum ta hanyoyin da marubucin ba zai iya hangowa ba. Kan batun Dangarembga, karramawar Booker ya taimaka wajen bayyana ra'ayoyin marubucin kan adawa da rashawa a ƙasarta. Kwanaki hudu bayan shugabar alƙalan, Margaret Busby, ta sanar da jerin sunayen da suka yi nasara, hukumomin Zimbabwe sun kama Dangarembga lokacin zanga-zangar lumana a wani yanayi na daban da Newton ta bayyana marar daɗi. Daga baya an bada belinta, Dangarembga ta fara bayyana gaban kotu. Har yanzu akwai tuhuma akanta amma samu goyon bayan mutane da yawa. A watan Satumba aka sanar da ita marubuta a Jami'ar East Anglia; kuma a cikin Oktoba ta gabatar da takarda a wani taron shekara shekara na tuna da  Oliver Tambo karo  7. Marubutan sun yi maraba nasarar da suka samu, game da irin tasirin da za su yi, ga masu tasowa ""Ina ganin wataƙila yana da ban sha'awa ga matasa marubuta waɗanda suka fara aiki, waɗanda suka fahimci cewa wani lokaci hakan ba ya faruwa kawai lokaci ɗaya, yana ɗaukar lokaci kuma dole ne a sadaukar da kai da gaske tare da samar da labarin da suke son bayarwa, ""in ji Dangarembga. Ga Maaza ""tabbatar da basirarta ne da tuni aka sani a nahiyar. Wannan kamar nunawa marubutar Afirka cewa ana sane da aikinsu, ana karantawa."" ""Kuma ina fatan wannan zai karfafawa matasa marubuta su ci gaba da aiki, su sanya himma, kada su karaya, kuma su fahimci cewa abu ne mai yiyuwa ba wai kawai a karanta a yammaci ba amma abin da ke da muhimmanci shi ne cewa wadannan littattafan sun shiga Asiya, zuwa Afirka, zuwa nahiyoyi daban-daban, kuma hakan na faruwa. "" A ranar da aka fitar da sunayen aka zaɓa, an dauki hoton Wanner tare da littattafan Dangarembga da na Maaza - alama ce, watakila, game da tsammanin nasararsu a kyautar bana, wanda za a sanar a ranar Alhamis. ""Wannan babbar nasara ce gare su baki ɗaya idan ɗayansu ya lashe kyautar - idan ba haka ba, kasancewar sunayensu cikin waɗanda za su iya lashe kyautar abin farin ciki ne gare mu,"" in ji ta. Kuma nadin da aka ji na kasancewarsu a jerin sunayen Booker a nahiyar ya kamata ya taimaka wajan samar da karin labarai game da Afirka, kuma da fatan karin masu karatu - musamman cewa marubuciyar nan ƴar Najeriya Chimamanda Ngozi Adichie an zabi littafinta na Half of a Yellow Sun a matsayin littafin da ya fi shahara da mace ta lashe a karon farko cikin shekaru 25. Wannan zai iya zama labari ne mai ɗaɗi ga marubutan Afirka waɗanda ke fama da ƙalubale a kasuwancinsu. Molara Wood marubuciya ce kuma ƴar jarida a Lagos, babbar edita ce  a Ouida Books."	https://www.bbc.com/hausa/rahotanni-54990689
entertainment	Abin da ke tsakanina da Ummi Rahab - Adam Zango	Fitaccen tauraron Kannywood Adam A. Zango ya bayyana dalilansa na raba gari da matashiyar jarumar nan wadda shi ya fito da ita idanun duniya, Ummi Rahab.	https://www.bbc.com/hausa/media-58309195
technology	Jirgin da Nasa ta aika duniyar wata ya komo duniyarmu ta Earth lafiya	"Hukumar sararin samaniyar ta Amurka NASA, ta dawo da kan rokar ta na farko da aka harba duniyar wata. Kan rokar mai suna Orion capsule, ya fado kasa cikin Tekun Pacific, bayan ya yi wa duniyar wata shigar burtu, tare da dawowa doron kasa. Daman dai wannan wani gwaji ne, kuma babu kowa a cikin rokar lokacin da ta fado, amma nan gaba idan za a sake harba wata lamarin zai sauya. Nasa na gagarumin shirin zuwa duniyar watar da rokar Orion. Watakila a yi wannan aiki a shekarar 2024 zuwa 2025 ko ma 2026, sannan za a yi yunkurin sanya dan adam cikin rokar da za a harba. Shekaru 50 kenan cif da aka cimma irin nasarar, lokacin da aka harba kumbon Apollo mai lamba 17. Hukumar NASA ta ce sabon shirin da akai wa lakabi da Artemis, wanda kalmar lissafi ce ta Girkawa,  kuma Artemis kamar danjuma ne da danjummai tsakaninsa da Apollo. ""[A lokacin kumbon Apollo] mun yi abin da ake ganin ba mai yiwuwa ba ne,"" in ji jami'in Hukumar ta Nasa  Bill Nelson. ""A yanzu haka, muna sake yin wannan kokarin, amma da manufa ta daban, saboda wannan karo za mu sake komawa duniyar wata domin mu koyi rayuwa a can, da yin aiki, da kirkira, da kafa abubuwa a can, domin mu nuna za a iya rayuwa a can. Abin da muke shirin yi, shi ne daukar bil'adama domin rayuwa a can, kuma za mu fara wannan shirin ne a kasrhen shekarar 2030, daga nan za mu fadada wannan damar'', a hirarsa da manema labarai. Mike Sarafin, manajan shirin, wanda ya dde ya na yi wa manema labarai bayani kan shirin cikin makwanni uku da suka gabata, ya kasa boye farin ciki da zakwadin zuwan lokacin: ""Abokaina, wannan shi ne yadda nasara ke samuwa."" Nasa ta bayyana dawowar kan rokar Orion doron kasa da cewa ""matakin farko"" cikin abin da ake son cimma."	https://www.bbc.com/hausa/articles/cp47plv18dko
entertainment	Mahangar Zamani: Sabon shirin BBC na matasa	"Latsa hoton da ke sama don kallon somin taɓin shirin. BBC za ta fara wani sabon shiri mai suna ""Mahangar Zamani"" wanda zai yi duba kan rayuwar matasa a wannan zamanin. Shirin zai rika zuwa a shafin BBC na Youtube da sauran shafukan sada zumunta."	https://www.bbc.com/hausa/media-58699567
entertainment	Yadda Saudiyya ta karrama Shah Rukh Khan da Van damme	"Fitaccen jarumin fina-finan Indiya Shah Rukh Khan na daya daga cikin jaruman fina-finai na kasashen duniya 15 da Sudaiyya ta karrama su da wata lambar yabo ta Joy Excellence Award a wani biki a ranar Litinin. Shah Rukh Khan ya wallafa sakon godiyarsa ga Saudiyya a shafinsa na Twitter tare da sanya hotunan yadda bikin ya gudana. Da ya zo jawabin godiya yayin karramawar, jarumin ya fara ne da: 'Bismillah al-rahman al-rahim,' wato 'Da sunan Allah mai Rahama mai jin kai'. Sannan sai ya gayar da taro da yi musu sallama irin ta musulunci. Duk da cewa Khan musulmi ne, ya kasance baya nuna bambanci ga sauran addinai don matarsa Gauri Khan mabiyiyar addinin Hindu ne kuma sun shafe shekara 28 suna tare. King Khan kamar yadda aka fi sanin sa da shi ya kuma yi magana a kan ci gaban da Saudiyya za ta samu nan gaba duba da yadda ta bude gidajen kallo na sinima, bayan da yarima mai jiran gado ya dage haramcin da da aka sanya. ""Mun ta yi magana a kan karamcin da aka yi mana, da girmamawa da soyayya .... kuma ma dai wannan ita ce tafiya ta farko da muka yi zuwa kasar ta Saudiyya,"" a cewarsa kamar yadda shafin intanet na National ya ruwaito. Ya kara da cewa ""Inshallah, za mu jira cike da doki saboda an bude gidajen kallo anan Saudiyya. Akwai labarai da dama da za a fada, kuma mu a matsayinmu za mu taimaka da duk abin da za mu iya."" Sauran wadanda aka karrama sun hada da wata fitacciyar jarumar kasar Masar Ragaa El Gedawy da jarumin Game of Thrones da Aquaman Jason Momoa. Jason Momoa ya ce ya fada cikin kaunar Saudiyya dumu-dumu tun karon farko da ya je kasar a shekarar 2017. Ya kuma kara bayani kan yadda ya taka rawa a sauyi da aka samu a Saudiyya: ""Abu ne mai kyau a ga sauyin da aka samu ko don al'umma mai tasowa"" Shi ma tauraron fim na Belgium  Jean-Claude Van Damme da aka karrama ya ce ya ji dadi da aka ba shi lambar yabo mai siffar mikiya mai ruwan gwal. Baya ga wadannan akwai kuma fitaccen jarumin fina-finai dan kasar Hong Kong wato Jackie Chan da shi ma ya karbi lambar karramar, sannan da hawansa kan dandamali sai ya ce ""salam alaikum"". ""Na san da yawanku sun sanni. Na shafe shekara 59 ian yin fim. Wannan ne karo na farko da na zo Saudiyya, gaskiya babbar kasa ce. Ina fatan na sake dawowa da tawagata ta shirya fim nan kusa."""	https://www.bbc.com/hausa/labarai-50068759
health	Ba ma son ganin kowa a kan titunan Daura - Masari	"Gwamnatin jihar Katsina ta ba da sanarwar kulle garin Daura da kewaye ba shiga ba fita, a wani mataki na dakile bazuwar annobar coronavirus, wadda ta addabi duniya. ""Daga safiyar Asabar, ba ma son mu ga kowa a kan titunan garin Daura da kuma kauyukan da ke karkashin karamar hukumar,"" in ji Gwamna Aminu Masari. Matakin ya zo ne bayan samun mutum uku da suka kamu da cutar a jihar Katsina, kuma suna da alaka da wani likita da ya rasu bayan sakamakon kamuwa da cutar mai sarke numfashi. Gwamnan jihar Katsina Aminu Bello Masari yayin wani taron manema labarai ranar Juma'a bai bayyana ko tsawon kwana nawa ne matakin na kulle Daura zai dauka ba. Ya ce: ""maganar nan da nake muku yanzu haka ana kan hanyar kawo su Katsina, babban asibiti na tarayya inda ake da cibiyar kebe marasa lafiya, inda za a killace su kuma ana ci gaba da ba su magani. Gwamna Masari ya ce sun yi shawara da jami'an tsaro da kuma kwamitin kar-ta-kwana mai yaki da cutar coronavirus na jihar da sauran jami'an lafiya wadanda suka amince a rufe garin Daura. ""Duk garin da ya gwada ko karamar hukumar da ta gwada akwai wannan (cuta), to za mu rufe ta kaf, kamar yadda muka rufe Daura a yau,"" in ji gwamna. Ya ce kwamitin kar-ta-kwanan zai tantance kantunan sayar da magani kamar guda uku da kantunan sayar da hatsi uku wadanda mutanen garin Daura za su rika zuwa cefane a lokacin wannan al'amari. Har wa yau, gwamnatin Katsina za ta tallafa wa mutanen Daura a lokacin da wannan doka za ta yi aiki., a cewar Masari."	https://www.bbc.com/hausa/labarai-52251302
health	Labaran matan da suka cinnawa kansu wuta saboda “muzgunawar maza”	Labaran matan da suka cinnawa kansu wuta saboda “muzgunawar maza” Mata a Iraƙi na fuskantar ƙaruwar cin zarafi a gidajen aure da wajen ƴan uwa. Matsalolin cin zarafi sunƙaruwa da kashi 125 cikin 100 a shekarar 2020 da 2021, a cewar Majalisar Ɗinkin Duniya. A yankin Kurdistan na ƙsar, matan da ke samun kansu cikin cin zarafi a gidaje kan ɗauki matakain ƙona kansu da zummar mutuwa a matsayin hanya ɗaya da suke ganin ita ce mafita. Gwamnatin yankin Kurdistan ta yi ƙoƙarin magance matsalar cin zarafin mata dar muzguna musu da ake yi, amma da yawansu kan kasance cikin haɗari. An bai wa BBC wata dama da ba a cika samu ba ta shiga manyan asibitocin jinyar masu ƙuna a Kurdistan da ke iraƙi, inda mata da dama suk mutu sakamakon ƙona kansu da suka yi.	https://www.bbc.com/hausa/articles/c10d14jrrp0o
technology	Dokar Kare sirrin bayanai ta BBC	Amincewar da kuka yi mana na da matukar muhimmancin a wurinmu. BBC ta kudirin aniyyar kare dukkan bayanan da suka shafe ku, a duk lokacin da kuke hulda da wasu abubuwa na BBC. Yana da matukar muhimmanci ku karanta wadannan bayanai domin sani yadda za mu yi mu'amula da bayananku. Wannan dokar ta kare sirrin bayanan na bayyana yadda za mu karbi bayananku da kuma yadda za mu yi amfani da bayanan a lokaci da kuma bayan huldarmu da ku, bisa doron dokar kare bayanan sirri. Hikayata gasa ce ta ƙagaggun gajerun labarai wadda ke samar da dama ga mata marubuta, waɗanda ba su ƙware ba da kuma ƙwararru, don nuna fasaharsu da ba da damar karanta labaransu a harshen Hausa. Dole ne labaran da za a shiga su kasance ƙagaggun labarai kan wani jigo. Mata biyu na iya haɗa gwiwa su shigar da labari guda amma ka da su haura mata biyu, kuma labari ɗaya kacal mace za ta iya shigarwa. Wata tawagar alƙalai waɗanda ba ma'aikatan BBC ba ne, bisa jagorancin ma'aikacin BBC za ta zaɓi gwarzuwa ɗaya da labarinta ya yi nasarar yin na ɗaya sannan za su zaɓi ta biyu da ta uku. Kafin tura wa alƙalan labaran don tantancewa za a cire duk wani bayani dangane da mai shiga gasa kuma ba za a aika masu ko wane irin bayani kan masu shiga gasar ba. Waɗanda su ka yi nasara za su samu kyautar kuɗi da lambar yabo: wannan ya ƙunshi $2,000 ga wadda ta zo ta ɗaya, $1,500 ga wadda ta zo ta biyu, $1000 ga wadda ta zo ta uku. BBC za ta watsa labarai 12 da alƙalan suka ce sun cancanci yabo da guda ukun da suka yi nasara a tasharta ta BBC Hausa. Duka labaran da aka naɗa za su ƙunshi sunan labarin da sunan marubuciyar. Ma'aikatan BBC Hausa za su karanta labaran da suka cancanci yabo cikin mako 12. Waɗanda suka yi nasara za su karanta labarinsu gaba ɗaya da kansu a ɗakin gabatar da shirye-shirye na BBC. Za a watsa karatun labaran da aka naɗa a tashar BBC Hausa da tashoshin rediyo na abokan hulɗarmu Freedom Rediyo da Rediyo Gotel da Rima Rediyo da ma wasu. Za a wallafa kuma a watsa muryoyin marubutan da labaransu suka yi nasara a gasar da aka naɗa da sunan marubutan, a shafin BBC Hausa na intanet da BBC Hausa Rediyo da shafukan sada zumunta na BBC kamar Twitter da Instagram da Facebook. BBC ka iya gayyatar waɗanda suka yi nasara da wasu waɗanda labaransu suka cancanci yabo, domin halartar taron bayar da kyaututtuka a Abuja. BBC za ta ɗauki nauyin kuɗin mota da masauki wanda bai wuce ƙima ba. Waɗanda aka gayyata su ne ke da alhakin nema wa kansu izinin shiga Najeriya. Tawagar BBC Hausa za ta karɓi bayananku don Gasar Gajerun Ƙagaggun Labarai ta Mata. Tawagar BBC Hausa za ta amsa bayanaku ta adireshin email da shafin inatnet da BBC ke amfani da shi. Idan muka watsa labarinki, yana iya kasancewa a shirye-shiryen da ake adanawa a intanet kuma ana iya amfani da labarin naki a shirye-shiryenmu na gaba. Domin karin bayani dangane da yadda BBC ke alkilta bayananmu za ku iya ziyartar shafin da ke bayani dangane da yadda muke amfani da abokan huldarmu https://www.bbc.com/contributors/working-for-the-bbc/privacy-notice Sai shekarunki sun kai 18 ko sun haura za ki iya shiga gasar. BBC za ta karɓa kuma ta yi aiki da bayanan da suka shafe ki waɗanda kika aiko mana. Dole ne a aika duka labarai ta hanyar manhajar uploader da ke (Yadda za a shiga gasar) wanda ke kan shafinmu na bbchausa.com kuma dole ne bayanan su ƙunshi waɗannan dangane marubuciya/marubuta: •Suna •Lambar Waya •Adireshin email •Adireshin gida (gari ko ƙauye) •Shekarunki •Taƙaitaccen tarihinki •Taƙaitaccen bayani kan labarinki Idan aka zaɓi labarinki, BBC na da ikon buƙatar ganin shaidar shekarunki don tabbatar da cewa kin cika sharuɗɗan shiga gasar. Idan aka buƙaci ganin shaidar shekarunki, za a yi haka ne ta hanyar gani da ido. BBC ce 'sarrafa bayanai' da kika aiko. Hakan na nufin cewa BBC za ta yanke shawarar abin da za ta yi da bayananki, da hanyoyin da za a yi amfani da su. Don guje wa shakku, za a karɓi bayananki kuma a yi amfani da su bisa dalilin da aka tsara a bayanan tsare sirrinki kawai. BBC ta dogara ne kan buƙatunta da ke bisa ƙa'ida a matsayinta na kafar yaɗa labarai don sarrafa bayananki wajen shiga gasar, da bibiyar gawarazan gasar da mu'amala da masu bibiyarmu. A wajen dogaro da buƙatunta da ke bisa ƙa'ida don sarrafa waɗannan bayanan, BBC za ta daidaita buƙatunta wajen tallata wannan gasa tare da kare bayanan sirrinki. Idan kika shiga gasar, BBC za ta aika bayananki zuwa wani shafin sarrafa bayanai da BBC ta saba amfani da shi, wanda kuma zai samar wa BBC wurin da zai taimaka mana mu gudanar da gasar. Muna tabbatar da cewa shafin da za mu yi amfani da shi yana da ƙa'idojin da suka dace wanda zai tabbatar da cewa ba za su iya yin komai da bayananki ba sai idan mun ba su umarnin yin haka. Ba za mu yaɗa bayananki da wani ko wasu ba har sai idan doka ta ba mu izinin yin haka. Idan labarin da kika aiko bai yi nasara ba, BBC za ta adana bayananki da abin da kika aika har tsawon wata shida daga ranar da kika ɗora bayanan, daga nan kuma za a goge shi. Idan aka sanya labarinki cikin waɗanda suka kai mataki na gaba ko kuma ke ce kika yi nasara, za mu adana bayananki har tsawon shekara biyu bayan an rufe gasar. Idan kika kai mataki na gaba ko kuma ke ce tauraruwar gasar, sannan muka wallafa labarinki tare da sunanki, to BBC za ta adana bayananki har abada saboda dalilai na aiki. Za a adana bayananki a tarayyar Turai da Birtaniya da Amurka. Kina da haƙƙoƙi ƙarƙashin dokokin kare bayanai. Za ki iya neman kwafin bayananki da BBC ta adana. Kina da ƴanci ki nemi a goge bayananki da muka karɓa sai dai akwai iyakoki da togaciya kan wannan ƴancin, abin da zai sa BBC ta ki amincewa da buƙatarki. A wasu lokutan, kina da ƴanci ko taƙaita ci gaba da amfani da bayaninki ko ki nuna rashin amincewa da ci gaba da neman bayananki. Kina da ƴancin ki nemi mu tura miki bayananki ko wata hukumar, a wasu lokutan. Za ki iya tuntubar Ofishin Kare Bayanai a Data Protection Officer idan kina da tambaya, idan kuma kina so ki samu ƙarin bayanai a kan ƴancinki, ziyarci sashin Bayanan Sirri na BBC da Ka'idojin Kare Bayanai http://www.bbc.co.uk/privacy. Idan kina da wata damuwa kan yadda BBC take mu'amala da bayananki na sirri, za ki iya bayyana damuwarki da hukumomin da suke sa ido a Birtaniya, wato Ofishin Kula da Bayanai (ICO) https://ico.org.uk/. Za mu sabunta waɗannan bayanai idan akwai gagarumin sauyi kan yadda muke amfani da bayananki.	https://www.bbc.com/hausa/game-da-mu-61342735
business	Waiwaye: Ƙara yawan kuɗin da za a dinga cirewa daga banki, Majalisar dattawa ta ƙi amincewa da kasafin kuɗin 2023	"Wannan maƙala ce da ke duba muhimman batutuwan da suka faru a Najeriya cikin makon da ya gabata Babban bankin Najeriya CBN, ya yi amai ya lashe kan matakinsa na ƙayyade yawan kuɗaɗen da za a dinga cirewa daga bankuna a ƙasar. A wata sanarwa da ya fitar ranar Laraba, CBN ya ce a yanzu ɗaiɗaikun mutane za su iya cire kuɗi har naira 500,000 yayin da kamfanoni kuma za su iya cire naira miliyan biyar duk mako. Wannan sabon matakin na CBN na zuwa ne kwana 15 bayan fitar da dokar farko da ta ƙayyade yawan kuɗaden da mutane za su iya cirewa daga bankunan a duk sati. Karanta cikakken labarin a anan Majalisar dattawan Najeriya ta ƙi amince wa da kasafin kuɗin ƙasar na 2023 da ta shirya amince wa da shi a yayin zaman majalisar na ranar Alhamis ɗin da ta gabata. Shugaban Majalisar dattijan ƙasar Ahmad Lawan ya ce rashin amincewa da kasfain kuɗin ya biyo bayan kura-kurai ne da kasafin kuɗin ke ƙunshe da shi, daga ɓangaren gwamanti. ""Sakamakon wasu ƙalubale, ba za mu iya karɓar rahotan kwamitin kula da kasafin kuɗin ƙasar ba saboda, ya zo majalisa da matsaloli''. Ga cikakken labarin a nan Babbar Kotun Tarayya a jihar Kano da ke arewacin Najeriya ta yanke hukuncin cewa Muhammad Abacha ne ɗan takarar gwamnan jihar a ƙarƙashin jam'iyyar PDP. Mai Shari'a AM Liman ne ya yanke hukuncin a ranar Alhamis ta manhajar Zoom kasancewar baya gari. Ya ce ɓangaren da suka gudanar da zaɓen fitar da gwani a Lugard Road shi ne halastaccen zaɓen ɗan takarar gwamnan na jam'iyyar PDP, kasancewar jami’an hukumar INEC sun halarci wurin tare da sanya ido kan zaben. An dai samu rarrabuwar kawuna a lokacin gudanar  da zaɓen fitar da gwani na jam'iyyar a jihar, lamarin da ya sa aka samu ɓangarori biyu waɗanda ke ikirarin yin halastaccen zaɓen fitar da gwani Saudiya ta dawo wa da Najeriya adadin kujerun da ta saba ba ta sama da 95, 000, na mutanen da za su je aikin Hajji a 2023. Hukumar ƙasar ta Saudiya ta bayyana hakan ne a wata ganawa da hukumar alhazan Najeriya, a ranar Laraba. Suwaiba Ahmad, mai magana da yawun hukumar alhazan Najeriya ce ta tabbatar wa BBC matakin na Saudiya. ""Saudiya ta dawo wa da Najeriya kujerun da ta saba ba ta 95, 000, wanda a baya ta rage suka koma, 45,000 saboda matsalar cutar korona''. Shugaba Muhammadu Buhari ya sanar da aniyar gwamnatinsa ta inganta aiki da rayuwar 'yan sandan Najeriya. Sanarwar da mai magana da yawun shugaban, Malam Garba Shehu ya fitar, ta ce shugaba Buhari ya sanar da hakan ne a makon da ya gabata, lokacin da ya karɓi rahoto kan rundunar 'yan sandan ƙasar na shekarar 2021, da karɓar ƙudurin kasafin kuɗin 'yan sanda na baɗi. Sanarwar ta ambato shugaba Buhari na cewa: “wannan gwamnatin ta sanya walwala da inganta aikin 'yan sanda a sahun gaba, kuma hakkinta ne ta kawo sauye-sauye masu inganci a aikinsu. Ga cikakken labarin a nan"	https://www.bbc.com/hausa/articles/cyxwr7j02vpo
politics	Buhari ne ya bayar da umarnin cire Sarki Sanusi - Kwankwaso	"Tsohon gwamnan Kano, Injiniya Rabi'u Musa Kwankwaso ya dora alhakin tube Sarkin Kano, Muhammadu Sanusi na biyu kan shugaba Muhammadu Buhari. Jigon adawar,  ya ce ""shugabannin gwamnati na Kano su da kansu ne ke cewa umarni aka ba su (su tube sarki Sanusi). Shi ya ba su umarni"". Ya yi zargin cewa sabanin maganganun da makusantan Buhari ke cewa, shugaban ba ya tsoma baki cikin irin wadannan rigingimu, ""sai dai musamman mu nan a Kano yadda muke gani (Buhari) yana hargitsa inda yake sa hannu"". ""Shugaba Buhari yana tsoma hannu cikin al'amuran jihar Kano"", in ji Kwankwaso. ""Inda ya kamata ya sa hannun sai mu ga ba nan ya sa hannu ba, inda kuma bai kamata ya sa hannu ba, sai mu ga a nan ya sa hannu"". Tun bayan daga aka cire Sarkin a ranar Litinin, gwamnatin Buhari a hukumance ba ta ce komai ba akan batun. Sai dai a makonnin baya Shugaba Buhari ya ce ba zai haka baki a harkokin cikin gida na jihar Kano ba. Sai dai BBC ba ta samu bayanai daga wasu kafofi masu zaman kansu ba da ke tabbatar da ikirarin Sanata Kwankwaso. Kwankwaso, wanda a zamanin mulkinsa ne cikin shekara ta 2014 aka nada Sarki Muhammadu Sanusi II, yana wannan kalami ne lokacin zantawarsa da BBC a kan batun cire tsohon sarki. A ranar Litinin ne, gwamnatin jihar Kano ta sanar da tube rawanin basaraken, tare da korarsa daga Kano zuwa garin Awe cikin jihar Nasarawa, inda ake ci gaba da killace shi. Tsohon gwamnan Kanon ya ce tube sarkin Kano, wani abin bakin ciki ne ga jihar Kano da Najeriya da ma duniya gaba daya, ""dama shi mai martaba sarki, mutum ne na duniya gaba daya"". A cewarsa daga abin da suka ji da abin da suka gani, ko shakka babu gwamnatin da ta san ya kamata ba za ta tube Muhammadu Sanusi ba. Muhammadu Sanusi II, basarake ne mai yawan janyo ka-ce-na-ce kuma tun a lokacin mulkin Kwankwaso ya fara kai ruwa rana da gwamnatin jihar, har ta ba shi takardar gargadi karo biyu. Sai dai Kwankwason ya musanta hakan, inda ya ce ""ni ban taba ba Mai martaba sarki wata takardar gargadi ko ma wani abu irin wannan ba"". Haka kuma an tambaye shi game da zargin da ake yi wa magoya bayansa 'yan Kwankwasiyya wajen rura wutar rikici tsakanin Sarki Sanusi da Gwamna Ganduje, nan ma tsohon gwamnan ya ce su ba sa goyon bayan kowa sai bangaren gaskiya. Ya ce a iyakar saninsa kamar yadda ""su kansu mutanen gwamnati ke fada"", Sarki Sanusi ya gamu da fushin Ganduje ne saboda sun ce basaraken ya ce duk wanda ya ci zabe a Kano, a ba shi nasararsa. Kwankwaso ya kuma koka kan abin da ya ce wulakancin da aka yi wa jama'ar jihar Kano ta hanyar wulakanta tsohon sarki."	https://www.bbc.com/hausa/labarai-51828851
sports	Chelsea na takaicin Tchouameni, Yaya Toure na horar da tawagar Ingila	Nice na fatan shawo kan tsohon kociyan Paris St-Germain da Tottenham Mauricio Pochettino domin maye gurbin Lucien Favre a kungiyar ta gasar Faransa. (ESPN) Mai kungiyar Chelsea kuma darektan wasanni na kungiyar na wucin-gadi Todd Boehly na jin haushi da bacin rai da kuma mamakin yadda tsohuwar hukumar kungiyar  da ta gabata ba ta nemi Aurelien Tchouameni ba kafin dan wasan na tsakiya ya tafi Real Madrid. (Sport - in Spanish) Dan wasan tsakiya na Belgium Youri Tielemans, ya ce bai yi nadamar zama a Leicester City ba a bazaran nan duk da yadda ake danganta shi da tafiya Arsenal. (Sky Sports) Dan wasan Chelsea na tawagar Amurka Christian Pulisic, ya ce ya yi matukar mamaki kan yadda tsohon kociyan kungiyar Thomas Tuchel ya ki sa shi tun a farkon wasa na karawarsu ta biyu da Real Madrid ta wasan kusa da karshe na gasar Zakarun Turai a 2021. (ESPN) Dan wasan tsakiya na Everton da Brazil Allan, ya fara tattaunawa domin tafiya kungiyar Al-Wahda ta Hadaddiyar Daular Larabawa nan da mako biyu. (Football Insider) Dan wasan gaba na AC Milan da Portugal Rafael Leao, yana son kulla sabuwar yarjejeniya da kungiyar duk da cewa Chelsea na sha'awarsa. (La Gazzetta Dello Sport, via Teamtalk) Sakamakon matsalar biza an bar dan bayan Manchester United Lisandro Martinez, da na Tottenham Cristian Romero, ba su samu damar shiga tawagar Argentina da za ta yi wasan sada zumunta biyu ba. (Mirror) Ana sa ran dan wasan tsakiya na Leeds United, dan Ingila Jamie Shackleton ya bar kungiyar a bazara mai zuwa, saboda Millwall na da damar sayensa idan wa'adinsa na zaman aro a kungiyar ya kare. (Athletic - subscription required) Hukumar darektocin Juventus za ta yi taro ranar Juma'a domin tattauna makomar kociyan kungiyar Massimiliano Allegri, saboda yadda kungiyar take a matsayi na takwas a tebur bayan da ta ci wasa biyu kawai a cikin bakwai. (Calciomercato - in Italian) Chelsea na zawarcin shugaban RB Leipzig Oliver Mintzlaff domin ya karbi matsayin darektan horarwa a Stamford Bridge. (Athletic - subscription required) Tattaunawa ta yi nisa tsakanin Tottenham da kwararren mai zawarcin 'yan wasa Jeff Vetere domin ya shugabanci masu nemo wa kungiyar 'yan wasanta na kasa da shekara 21. (Football Insider) Tsohon dan wasan tsakiya na Manchester City da Ivory Coast Yaya Toure na taimaka wa tawagar Ingila ta 'yan kasa da shekara 21, a shirin da take na karawa da Italiya da Jamus, a karatun da yake na kammala kwarewa a aikin kociya. (Mail)	https://www.bbc.com/hausa/articles/ckkd1xgvkddo
entertainment	...Daga Bakin Mai Ita tare da Momee Gombe	Latsa hoton da ke sama domin kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 92, BBC ta tattauna da Momee Gombe, inda ta amsa tambayoyin da suka shafi rayuwarta. Daukar bidiyo da tacewa: Yusuf Ibrahim Yakasai	https://www.bbc.com/hausa/media-60935654
politics	Zaɓen 2023: Fitattun 'yan siyasa da suka sha kaye a zabukan fitar da gwani na APC da PDP	Zaɓukan da aka gudanar na fitar da gwani na masu neman takara a matakai daban-daban a manyan jam'iyyun siyasar Najeriya biyu a makon jiya, sun bar baya da kura inda wasu 'yan takara, musamman wadanda suka sha kaye, suka yi zargin tafka magudi. Kazalika zaɓukan na cike da ruɗani da zarge-zargen tafka kura-kurai da nuna son kai tsakanin 'yan siyasa da ke fafutukar neman tikitin takara a jam'iyyar APC da ke mulki a kasar da kuma babbar jam'iyyar adawa ta PDP. Yanzu dai kusan jam'iyyun sun kammala tsayar da mutanen da suke son yi musu takara, ban da APC da ta dage nata zaɓen na fitar da gwani a matakin shugaban kasa zuwa ranar 6 zuwa 8 ga watan Yuni. Rahotanni sun nuna cewa akalla sanatocin 14 da 'yan majalisar wakilai 23 masu-ci ba za su iya komawa kujerunsu ba. Akwai kuma wasu cikinsu da suka samu tikitin gwamna a jihohinsu daban-daban. Mataimakin shugaban majalisar dattawa, Ovie Omo-Agege; Sanata Aishatu Dahiru Binani, mai wakiltar Adamawa ta Tsakiya, da Sanata Sandy Onor, sun lashe tikitin neman gwamna na APC da PDP a Delta, Adamawa da Cross Ribas. Mun yi nazari kan wasu daga cikin fitattun 'yan siyasa da suka sha kaye a zabukan fitar da gwani na manyan jam'iyyun siyasar kasar biyu, wato APC da PDP: Ɗan majalisar da ke wakiltar Kano Municipal, Sha'aban Ibrahim Sharada, ya sha kaye a zaɓen fitar da gwanin neman gwamna a hannun mataimakin gwamna mai-ci, Nasir Yusuf Gawuna. Hakan ya bai wa tsohon Kwamishinan Ayyuka na musamman, Muntari Ishaq Yakasai damar samun tikitin takarar majalisar wakilai ta tarayya, a karkashin jam'iyya APC. Akwai tsohon Hadimin shugaban kasa, Bashir Ahmed, da a karon farko shi ma ya shiga takara aka fafata da shi domin neman tikitin wakiltar Gaya/Ajingi/Albasu, sai dai ya sha kaye a hannun dan majalisar da ke kan kujerar, Abdullahi Mahmoud Gaya. Sannan akwai irin su Barrister Isma'il Ahmed da Sanata Bashir Lado da duk suka sha kaye a zabukan fitar da gwani na APC. A PDP Kano, akwai Jafar Sani-Bello da ya sha kaye a takarar neman gwamna, inda Mohammed Sani Abacha ya yi nasara. Sai dai akwai rabuwar kawuna a jam'iyyar PDP reshen jihar Kano domin Sadiq Wali ya fito yana cewa shi ne sahihin dan takarar jam'iyyar a bangaren da Bello Hayatu Gwarzo ke shugabanta. Sanatoci uku a Jigawa sun sha kaye a neman damar sake komawa kujerunsu a zabukan fidda gwani na jam'iyyar APC. Biyu daga cikinsu, Sanata Sabo Muhammad Nakudu da ke wakiltar Jigawa ta Tsakiya da Sanata Ibrahim Hassan Hadeja da ke wakiltar arewa maso gabashin Jigawa sun rasa damar samun tikitin gwamna. Sanatocin biyu sun sha kaye a hannun Malam Umar Namadi da ya yi nasara. Sanatan da ke wakiltar Arewa maso Yammacin Jigawa, Abdullahi Danladi Sankara ya rasa damar sake komawa kujerarsa bayan ya janye sa'o'i kafin zaben. Wannan na nufin a yanzu Sanatoci uku daga Jigawa a APC ba za su koma zama majalisa ba a zaben 2023. Akwai kuma ɗan majalisar wakilai, Muhammad Gudaji Kazaure, da shi ma ya sha kaye a zaben fitar da gwani a yankin Kazaure/Roni/Gwiwa/Yankwashi. Gudaji Kazaure ya yi rashin nasara ne a hannun Mukhtar Zanna da ke shugabantar karamar hukumar Kazaure. A PDP, Sale Shehu, tsohon Karamin Ministan Ayyuka, ya sha kaye a hannun Mustapha Lamido, ɗa ga tsohon Gwamna Sule Lamido. Sanata Aishatu Dahiru da ke wakiltar Adamawa ta Tsakiya ta doke dan majalisar wakilai Honorabul Abdulrazaq Namdas da tsohon shugaban EFCC Nuhu Ribadu wajen samun tikitin takarar gwamnan Jihar. Komati Laori ya sha kaye neman sake komawa kujerarsa karkashin jam'iyyar PDP domin wakiltar Numan/ Lamurde/ Demsa. 'Yan majalisa takwas a APC da yanzu ke kan kujera sun rasa tikitin sake komawa takara a Katsina, ciki har da ɗa ga 'yar uwar Shugaba Muhammadu Buhari, Fatuhu Muhammadu da ke wakiltar Daura/Mai'Adua/Sandamu a jam'iyyar APC. Muhammad ya sha kaye ne a hannun Aminu Jamo wanda ya samu yawan kuri'u 117, Fatuhu kuma ya samu 30. Hakazalika akwai Murtala Isa, da ke wakiltar Faskari/Sabuwa/Dandume da ya sha kaye a hannun mataimakin kakakin majalisar Jiha, Dalhatu Tafoki. A Katsina ta Tsakiya, tsohon Kwamishinan Wasanni da Ci gaba, Sani Danlami, ya doke dan majalisa na yanzu, Salisu Isansi. Haka abin yake a yankin Batagarawa/Rimi/Charanci da Usman Banye ya kada Hamza Dalhatu. Ashiru Mani da ke wakiltar Mani/Bindawa ya doke Ahmed Yusuf  da hana shi sake komawa kujerarsa. Shi ma Ahmed Dayyabu da ke wakiltar Safana/Danmusa/Batsari ya rasa damar komawa kujerarsa bayan shan kaye a hannun Kwamishinan Ayyuka na Musamman, Abdulkadir Zakka. Aminu Balele ya kwace tiketin Kurfi/Dutsin Ma. Abdullahi Aliyu ya doke Ahmed Usman Liman da ke kan kujerar a yanzu. A Sokoto, Sanata Ibrahim Gobir ya sha kaye a takarar neman gwamna a APC. Rahotanni sun nuna cewa Gwamna Aminu Tambuwal, wanda ya janye domin mara wa tsohon shugaban kasa Atiku Abubakar baya a zaben fitar da gwani, yanzu haka na hararar kujerar Sanata. Ana tunanin zai karbi tikitin takarar a hannun Aminu Bala Bodinga wanda ke rike da tikitin a yanzu. Sanata Dino Milaye ya sha kaye a hannun Tajudeen Yusuf da ke wakiltar yankin Kabba-Bunu/Ijumu a majalisar wakilai a PDP, inda yanzu ya rasa takara karkashin PDP ta sake komawa kujerarsa ta Sanata mai wakiltar Kogi ta Yamma. Sanata mai ci Smart Adeyemi ya rasa damar takarar nemawa kujerarsa domin wakiltar Kogi ta Yamma. Ya sha kaye ne a hannun Sunday Karimi. Karimi ya samu kuri'u 288 inda ya doke Adeyemi da sauran mutane hudu da ke takarar a Kabba.	https://www.bbc.com/hausa/labarai-61631539
business	Abin da ya sa IPMAN ke son a yi karin kuɗin fetur a Najeriya	"Kungiyar dalilan man fetur ta kasa  a Najeriya, IPMAN, ta bukaci a yi karin kudin man fetur a hukumance muddin ana so a saukaka wahalhalun samun mai da kuma kawo karshen karancinsa a faɗin kasar. IPMAN ta yi wannan kira ne a daidai lokacin da ‘yan kasar ke cigaba da fuskantar karancin mai a galibin jihohin arewa da babban birnin tarayyar ƙasar, Abuja. An kwashe 'yan makonni ana fama da karancin man fetur, duk da irin matakan da gwamnati ke cewa tana ɗauka domin saukaka matsalar. Kusan tun a farkon wannan shekara zuwa wannan lokaci ba a daukar wani dogon lokaci ba tare da an faɗa cikin karancin fetur ba a Najeriya. Wannan ne ya sa farashin ya sauya a cikin watanni baya, abin da ya kawo sauki a wancan lokaci. Sai dai makonni bayan hakan sai wahalar ta sake kunno kai kuma har yanzu ana cikinta. A tattaunawarsa da BBC shugaban kungiyar IPMAN reshen arewacin Najeriya, Bashir Dan-Mallam, ya ce dama fargabarsu ita ce fitowa su faɗi gaskiya. A cewarsa suna shan matukar wahala kan abubuwan da ke faruwa, saboda man na da wahalar ɗaukowa tun daga jirgin ruwa zuwa yankunan da ya kamata. Ya ce akwai jihohin kudu da ke sayar da man tsakanin naira 189 zuwa 190, yana mai cewa babu yadda za a yi a dauko shi zuwa arewa sannan a sayar kan kasa da wannan farashin. Sannan ya bayyana cewa farashin gwamnati N169 ne, sai dai kuɗaɗen da ake kashewa har a kai ga kai fetur gidan mai na kai wa N194 kan kowacce lita. Don haka idan suka sayar da ita kasa da 194 sun yi asara. Dan-Mallam ya ce ba wai man ba ne babu ba, amma hanyoyin kawo man da kuɗaɗen da ake kashewa ne ke wahalarwa. A watanni baya an samu karin kuɗin mai lokacin wani wahala fetur mai tsananin gaske da aka shafe wata da watanni, sai dai Bashir Dan-Mallam ya ce ai abubuwa sauyawa suke yi a kullum. Saboda harkar fetur ana yi ne don riba, ba wai mutum ya rinƙa tafka asara ba. BBC ta tambaye shi ko anya kuwa suna adalci kan batun farashin fetur? Ya bada amsa da cewa; ""to mafita ita ce a soma janye kudin tallafin kaɗan-kaɗan ko kuma a yi karin kuɗin a hukumance"". Dan-Mallam ya ce ai komai yanzu ya sauya a duniya baki ɗaya ga kuma yadda farashin dala ke kasancewa, don haka ba wai laifinsu ba ne. IPMAN dai na ganin akwai bukatar a zauna tsakanin hukumomi masu kayyade farashi da kuma ɓangaresu na 'yan kasuwa don sake nazarin yadda farashin zai kasance. Sai dai sanarwar da shugabanta na kasa ya fitar na cewa dole farashin a hukumance ya kai 200 zuwa 210 kafin a soma ganin saukin wahalhalun man. A duk lokacin da 'yan Najeriya suka shiga karancin fetur ana samun tarin matsaloli kama daga samun dogayen layuka a gidajen mai da kuma sayen man da matuƙar tsada. Wata matsala ta biyu da al'umma ke kokawa a kanta ita ce ta yadda masu ababen hawa suka ƙara farashi. A wasu wuraren ma ba farashin abin hawa ne kawai ya yi tashin gwauron zabi ba, har da na wasu abubuwan yau da kullum. Sannan a wasu wuraren ma sai dai a sayi mai a hannun ƴan bumburutu, wadanda suke nunka kudin kowace lita sau uku ko huɗu kan yadda aka saba saya. Najeriya ita ce ƙasar da ta fi kowacce arziƙin man fetur a Afirka, sai dai an shafe gwaman shekaru tana fama da samun matsalar ƙarancin man fetur akai-akai. Hakan ya samo asali ne kan rashin matatun man fetur da ke cikin hayyancinsu a ƙasar. Wannan ne dalilin da ya sa a dole ƙasar ke sayo tataccen man fetur daga ƙasashen wajen da take sayar musu da ɗanyen. Batun shirin gwamnati na janye bayar da tallafin mai yana yawan jawo tarnaƙi a wajen samar da man. A﻿ baya ana dangana tarin wasu matsalolin na daban idan ana cikin wahalar mai. Sai dai a wannan lokaci kusan a fili yake cewa kari ko janye tallafi ne ke nema zama mafita. '﻿Yan Najeriya dai sun zura ido domin ganin yadda za ta kaya, musamman a wannan lokaci da manyan zabuka ke tunkaro kasar."	https://www.bbc.com/hausa/articles/cnkjew7p9vjo
technology	Ana yada manhajar da ke dauke da sirrin mutane a Facebook	"Ana ta yada bayanan sirri da suka hada da sirrin yadda mutane suka yi jima'i na wata manhaja a shafin Facebook, kamar yadda wani kamfani na Privacy International ya fada. Kamfanin na Privacy International ya gano yadda manhajar ke bibiyar bayanan sirrin mutane, musamman ma a shafukan sada zumunta. Bayanan diddigin sun gano yadda ake bibiyar halin da mata ke ciki ta fuskar jinin al'ada, da kuma alamomin zuwan sa, baya ga alamar haihuwa. Tun bayan da masanan suka fara binciken ya sanya wani kamfani mai makamancin wannan manhaja ya yi saurin sauya yadda yake ajiye bayanan sirrin mutane. Manhajojin jinin al'ada na tattara bayanan sirri da dama na mutane, kama daga lafiyar jikinsu zuwa bayanai na jima'i, yanayin da suke ciki, abinda suke ci ko sha da kuma irin audugar da mata masu al'ada suka yi amfani da ita. Ta yadda wannan manhaja ke gano bayanan sirrin mutane musamman mata shi ne amfani da ranakun ko kuma watan da suka fara jinin al'ada da kuma lokacin da suke tsammanin zuwan sa. Yadawa a Facebook na faruwa ne ta kafafen sada zumunta, wadanda ke fafutukar samun cunkoson mutanen da za su rika shiga shafukansu, kasancewar hakan na taimaka musu wajen samun kudaden shiga ta hanyar jawo hankulan masu tallace-tallace. PI ta bankado ire-iren wadannan manhajoji, da suka hadar da na bibiyar jinin al'ada, sai dai irin su Period Track Flo da Clue Period Tracker ne ba su bayyana bayanan sirrin mutane a shafin na Facebook ba. Amma sauran kamar su Maya da kamfanin Plackal ya kirkira mutane sama da miliyan biyar ne suka sauke akan wayoyin su ta hanyar Goggle Play, sai MIA na kamfanin Mobapp Development imited shi kuma da mutane sama da miliyan daya suka sauke. Binciken masanan ya ci gaba da cewa manhajar My Period ta kamfanin Linchpin Health sama da mutane miliyan guda ne shi ma suka sauke ta a kan wayoyinsu. PI ta ce kamfanin manhajar Maya ya tabbatar da cewa ya cire dukkanin bayanan mutane daga shafin Facebook tare da sauye-sauyen gaggawa kan yadda yake adana bayanan. Wata sanarwa da ya aikewa BBC: ""Dukkanin bayanan da manhajar Maya ya tattara suna da muhimmanci sosai ajen gudanar da aiki mai inganci. ""Sai dai bayanan da suka shafi jinin al'ada abu ne da ya dogara da wani yanayi na daban da ba lallai ne a dogara da shi ba. ""Masu amfani da manhajar mu suna sane da ka'idojin mu da kuma tsarin da muke amfani da shi na ajiyar bayanan sirri kafin su yi rijista da Maya. Amma kuma suna iya goge duk wasu bayanan su da suka sanya kafin su yi rijista tun farko."" PI ta kuma ce nauyin da ya rataya a wuyan irin wadannan kamfanoni shi ne, bin tsarin duk wta doka da ta shafi kare hakkin sirrin bayanan jama'a, kasancewar yarda da su ya sanya suke ganin zasu iya ba su amanar bayanansu. Sai dai kamfanin Facebook ya sanar da cewa zai kaddamar da wasu bangarori da ya kamata masu amfani da irin wadannan manhajoji su shiga domin dakatar da duk wasu tallace-tallace ko kuma bayanai da ake aike musu."	https://www.bbc.com/hausa/labarai-49669709
health	Bayanin likitan ƙashi kan muhimmancin cin nama ga mace	Danna hoton da ke sama don kallon bidiyon: A makon da ya gabata ne BBC Hausa ta wallafa wani labari da ke bayani kan wani binciken likitoci da ya ce matan da ba sa cin nama za su iya fuskantar yiwuwar karyewa a kwankwaso nan gaba a rayuwa. Masu binciken sun rika bin rayuwar mata  26,000 na tsawon shekaru 20 kuma sun gano cewa  kashi daya bisa uku na matan da ke cikin rukuni da ba sa cin nama sai kayan lambu ko kayan itace za su iya samun karaya ko targade fiye da masu cin nama. Labarin ya yi matuƙar jan hankali mutane a Najeriya musamman ma mata, bayan da BBC ta wallafa shi a shafukanta na intanet. Hakan ne ya sa BBC Hausa ta sake tuntuɓar wani likitan ƙashi a asibitin ƙashi na ƙasa da ke jihar Kano a Najeriya, don ƙrin bayani kan binciken wanda aka yi a Turai. Dr Aliyu Muhammad ya feɗe biri har bindi a cikin wannan hirar da muka yi da shi a bidiyo.	https://www.bbc.com/hausa/articles/c9eylgd0ke9o
politics	Attahiru Jega: Abubuwa uku da tsohon shugaban INEC ya lissafa kan sake fasalin Najeriya	"Tsohon shugaban hukumar zaben Najeriya, INEC, Farfesa Attahiru Jega, ya ce samun shugaba mai adalci shi ne babban abin da ya kamata 'yan kasar su sanya a gaba maimakon ce-ce-ku-cen da ake yi na sake fasalin kasar. Farfesa Jega ya bayyana haka ne  yayin da al`umomin bangarorin kasar ke neman a sake fasalin mulkin kasar ta hanyar komawa ga tsarin lardi-lardi ko shiyya-shiyya, wasu kuma na ganin cewa kamata ya yi a inganta tsarin da ake kai na jihohi  36 da kuma Abuja babban birnin tarayyar kasar. Tsohon shugaban INEC kuma masanin siyasa, Farfesa Jega, ya shaida wa BBC Hausa cewa ya kamata a inganta tsarin da ake kai na jihohi  36 da Abuja. Ga abubuwa uku da Farfesa Jega ya lissafa kan sake fasalin Najeriya: Masanin kimiyyar siyasar ya ce yana ganin zai fi dacewa a ci gaba da tsarin jihohi 36 6 da kuma Abuja babban birnin tarayyar kasar maimakon komawa ga tsarin lardi-lardi ko shiyya-shiyya da ake da su a shekarun baya. A cewarsa: ""Mafi yawanci abubuwan da suke cewa a yi (na komawa tsarin shiyya-shiyya) zai yi wahala idan ma zai yiwun... zancen wai a koma tsohon tsari bai ma taso ba. Harkar duniya a yau komai ci gaba ake yi, don haka ma dai duba bayan mu ga wanne darasi za mu dauka domin mu gina gaba."" Ya kara da cewa yi wa tsarin jihohi 36 da Abuja kwaskwarima shi ne mafita. ""Mu dauki tsarin jihohi 36 amma a rage yawan aikin gwamnatin tarayya, a rage kudin da ake ba ta saboda ayyukan da take yi a bai wa jihohin nan,"" in ji shi. Farfesa Jega ya ce duk da yake yana da ra'ayin rage ayyukan gwamnatin tarayya domin a bai wa jihohi, akwai kuma bukatar fitar da tsarin da zai sanya ido kan tabargazar da gwamnatotcin jihohin suke yi. A cewarsa: ""Babban kalubale shi ne yadda wasu gwamnonin nan namu suke da irin tabargazarar da muka ga suna yi da kudin al'umma d rashin tunani da son kai da son rai, idan aka ce a karo mus aiki za su iya yin wannan abin kuwa?"" Amma ya ce za a rage irin wannan tabargaza da gwamnoni suke yi idan aka jajirce aka zabi mutane masu mutunci da adalci. ""Mutane suna ganin abin yana da wuya, amma gaskiya idan aka tashi aka jajirce aka yi shiri na gaske,  a kowacce jiha ba za a rasa mutanen kirki da za a tsayar ba kuma mutane su tallafa musu ta hanyar zabe, su tabbatar an ba su mulki na jiha yadda za su tafiyar da al'amuran jama'a da sadaukar da kai da tabbatar da adalci, "" in ji Farfesa Jega. Ya kara da cewa kodayake ana zargin wasu mutane suna sayar da 'yancinsu wajen zaben bara-gurbi amma abubuwa suna sauyawa ""domin mutane ba dabbobi ba ne."" Tsohon shugaban INEC ya ce masu rajin raba Najeriya ba su san kalubalen da za su fuskanta ba idan an yi hakan shi ya sa suke wannan fafutika yana mai cewa zaman Najeriya a matsayin dunkulalliyar kasa shi ne mafi alheri. Ya ce: ""Ni a ganina zaman Najeriya a matsayin dunkulalliyar kasa yana da amfani kuma shi ne muhimmin abu ga duk dan Najeriya a halin yanzu. Matsalar da za ta biyo bayan raba kasar nan wato tana da yawa. Ta fi alfanun da wasu suke hangen za su samu idan kasar nan ta rabu. Don haka gaskiya dole mu dukufa mu yi 'yan gyare-gyaren da suka kamata...zaman lafiya ake so. Idan aka samu zaman lafiya sai ka ga an samu walwala."""	https://www.bbc.com/hausa/labarai-55755180
technology	Abin da ya sa ake kai lalatattun wayoyin ƴan Afirka Turai	"Eric Arthur ba shi da lokacin kansa, a duk ranakun karshen mako yake zuwa tattara lalatattun wayoyin salula a kasar Ghana. Cikin mako guda, yana tafiyar kilomita sama da 160 daga gidansa da ke Cape Coast, zuwa kantuna daban-daban na gyaran wayar salula, da sauran wuraren da suke da wayoyin da suka lalace. Idan dawa ta yi kyau, yakan samu lalatattun wayoyin guda 400. Baya ga haka, yana da mutum 6 da suke aiki tare wadanda ke sassa daban-daban na Ghana, kuma a tsakaninsu suna sa ran samun wayoyi 30,000 a shekara guda. Mista Arthur da abokan huldar suna biyan kudi kalilan wajen sayar kowacce lalatacciyar waya kan kasa da Cidi 3 na kudin kasar. Duk da cewa wasu daga ciki sun lalace ta yadda ba za a iya gyarawa ba, sai an yi ciniki sosai kafin a daidaita. ""Sabuwar wayar komai-da-ruwanka tana kai wa dala150, ni kuma nakan taya lalatacciyar a kan dala 1. Duk da sun san cewa babu amfanin da za ta yi musu, amma sai su ce ai kaza na saye ta, ta yaya zan sayar da ita da arha haka?'"" Wani kamfanin Holland da ake kira Closing the Loop ne yake biyan shi ladan aikin da yake yi. Kamfanin yana safarar lalatattun wayoyin da su Eric suka tara zuwa kasashen Turai, inda suka sake sabunta su. Sai kuma wani kamfanin na daban ya kwashi kashi 90 cikin kayan da aka yi wayoyin da su, musamman na roba zuwa wasu abubuwan na daban. Me ya sa safarar wayoyin daga yammacin Afirka? Joost de Kluijver, wanda ya samar da kamfanin Closing the Loop tare da Reinhardt Smit, ya ce amsar me suka ce har yanzu Afirka ba ta da kamfanin da yake narkar da irin wadannan kayayyakin tare da sabunta su ko yin wani abu na daban, misali suke yin wayar salula. ""Duk wani abu da kake bukata domin yin wannan aikin babu shi,"" in ji shi. ""Babu dokoki, babu ababen more rayuwa da wayar da kai ga masu saya. Kan hakan, ba ka da kudin da za ka zuba wajen tattaro kayayyakin nan da kuma suke sabuntawa."" A bangare guda kuma, ana sayar da wayoyi miliyan 230 a Afirka a kowacce shekara. Idan ba a bukatarsu kamfanonin da suke bukata ke tattaro su, a wasu lokutan kuma zubar da su ake yi. Kamar yadda Global E-waste Monitor, mai sa ido a duniya, a shekarar 2019 kadai Afirka na samar da kusan tan miliyan 3 na lalatattun kayan latironi, wadanda kashi 1 ne kadai aka tattaro da kuma sabunta. ""Kasashen Afirka sun kware wajen kara wa'adin sabunta kaya. Akwai aikin a kasa, amma yadda za a yi da su shi ne babbar matsalar, musamman wadanda aka daina amfani da su,"" in ji Mista de Kluijver. Domin biyan kudin lalatattun wayoyin salula, kamfanin Closing the Loop ya kulla hulda da yarjejeniya da kamfanoni da kungiyoyi, wanda kamfanin ke biyan sama da fam 4 kan kowacce sabuwar waya ga duk wanda ya samar da fasaharta. Kudin da ake sayen wayar, a ciki ne na dakonta, da karbowa, har da sabuntawa a Afirka, ciki har da ribar da Closing the Loop zai samu. Mista de Kluijver, ya damu kan shirin samar da kamfanin sabunta kayayyaki a Afirka. Ya ce matukar babu kudaden da za su taimakawa fannin, da kokarin yin doka za su sha matukar wuya wajen ganin abubuwa sun daidaita. Simone Andersson, na sane da fadi tashin da ake yi kan hakan.  Ita ce shugaban fannin kasuwanci na kamfanin Waste Electrical and Electronic Equipment Centre (WEEE) da ke sabunta kayan laturoni a kasr Kenya. Kenya ba ta da kamfanin da yake yin hakan na gwamnati, amma akwai wuraren da ake tattara kayan da aka yi amfani da su ko lalatattu. Da fari kamfanin WEEE ya fara da musayar na'ura mai kwakwalwa ta makarantu. Lokacin da suke aiki da makarantun ne suka gane akwai bukatar fara kwashe kayan lataronin da suka lalace da kuma ba a bukatarsu, a shekarar 2012, aka kaddamar da kamfanin sabunta kayayyakin. A wannan shekarar, cibiyar WEEE na sa ran samun tan 250 na kayan lataroni da suka lalace, yawanci ta hannun abokan huldarsu kamar kamfanin Total Energies da Absa. Wannan shi ne mafi kankanta cikin tan 50,000, na lalatattun kayan a Kenya a kowacce shekara. Mis Andersson na da burin samar da wurin da za ta kaf yadda za a dinga zuwa ana tara kayan lataronin da ba a amfani da su da wadanda suka lalace ba za a iya gyarawa ba. Ta kara da cewa 'yan Kenya sun kar sanin illar da tarkacen kayan da ba a amfani da su ke yi wa muhalli, kuma a shirye suke domin yin wani abu domin kare hakan. ""Yawancin mutane sun san matsalolin da wadannan tarkace ke janyowa muhalli. Da yawa daga ciki na son sauya yadda suke tafiyar da lamuransu, inda akwai ababen more rayuwa da ke taimaka musu da tuni an magance wani bangare na matsalar tare da amfani da sake sabunta abun da muke ganin ba shi da amfani ,"" in ji ta. Gwamnatin Kenya na son daukar matakan taimakawa, tana wani shiri na samar da wata doka da ta shafi masu samar da kayan, wadda za ta dauki nauyin hidimar sabunta kayan, da sake jigilarsu ga wadanda za su sara domin sayarwa. ""Muna kokarin ganin hakan ta tabbata, saboda muna tsananin bukatar inda za mu dinga sabunta kayan a kasar nan,"" in ji Mis Andersson. ""Muna kuma son ganin Kenya ta zama wadda za ta zaburar da sauran kasashen Afirka don daukar irin matakin. Burin Mis Andersson shi ne wata rana ta gina ma'aikatar narkar da karafa a Kenya: ""Yayin da muke kara bunkasa, tabbas muna bukatar fasahar zamani a Afirka. Mai zai hana a yi a gabashin Afirka? Me ya sa ba za a yi a birnin Nairobi na kasar Kenya ba? Wannan shi ne daya daga cikin burinmu nan gaba."" Idan muka koma can Cape Coast da ke Ghana, Eric Arthur, ya ga gagarumin ci gaba kan yadda ake tafiyar da kwaso tarkacen da suka lalace a 'yan shekarun nan, amma yana ganin ya dace a kara himma. ""Idan aka kara da wayar da kan mutane, na yi amanna za su fahimci bukatar da ake da ita ta sarrafa kayan lataronin da suka lalace ko daina aiki baki daya,"" in ji shi. Follow Technology of Business editor Ben Morris on Twitter."	https://www.bbc.com/hausa/rahotanni-59516317
health	Za a samar da maganin HIV mai ɗanɗanon inibi ga yara a Afirka	Hukumomin agaji sun ce za a samar da magani mai ɗanɗanon itacen inibi mara tsada ga yaran da suke ɗauke da cuta mai karya garkuwar jiki ta HIV a Afirka a shekara mai zuwa. Za a samar da maganin ne har ma ga jariran da suke ɗauke da cutar. Majalisar Dinkin Duniya ta ƙiyasta cewa a cikin yara fiye da miliyan ɗaya da rabi dake ɗauke da ƙwayar cutar a duniya, rabinsu ne kaɗai ke iya samun magani. Wani abu da ke hana yaran da suke ɗauke da cuta mai karya garkuwar jiki su sha maganin cutar shi ne saboda rashin daɗinsa ga kuma ɗaci. Kwararru a fannin lafiya sun ce samar da maganin HIV ɗin ga yara mai ɗanɗanon inibin, zai matukar taimakawa yaran su rinƙa sha ba tare da damuwa ba. A cewar ƙwararru nan da wasu watanni masu zuwa yaran da suke a ƙasashen Benin da Kenya da Malawi da Najeriya da kuma Zimbabwe za su samu irin wannan magani na cutar ta HIV mai dandanon inibi. Masana kiwon lafiya dai na kara nanata cewa idan mutum ya kamu da cutar HIV, to ba shi ne karshen rayuwarsa ba, domin akwai maganin da ake sha, wanda idan har mutum ya kiyaye da ka'idar maganin to ba lallai ne idan aka ganshi ace ma yana da cutar ba. Shirin haɗin gwiwa kan yaƙi da HIV da AIDS na Majalisar Ɗinkin Duniya ya ce ƙiyasin mutum miliyan 38 ne ke fama da ƙwayar cuta mai karya garkuwar jiki a duniya, kuma sama da miliyan 35 ne suka mutu tun fara gano cutar a 1984.	https://www.bbc.com/hausa/labarai-55154846
technology	Mata 'yan kasuwa da suka maye gurbin shagunansu da shafukan intanet	"BBC ta tattauna da matan Afirka uku - wata tsohuwar mai shagon sayar da kaya, da malamar makaranta, da kuma direbar tasi - da suka kara bunkasa samun kudin shigarsu tun bayan da suka rungumi sana'a ta hanyar shafukan sada zumunta na zamani. Annobar korona ta tilasta wa mutane da dama sauya tunanin yadda za su rika samun kudin tafiyar da rayuwa. Kungiyar masu bincike mai zaman kanta Caribou Digital, ta gano cewa mata a kasashen Kenya, da Najeriya da kuma Ghana na amfana da hanyoyin sadarwa na zamani - da ke ba su damar samun kudin shiga na tafiyar da rayuwarsu, a yayin da suke cigaba da daukar kula da 'ya'yansu. Mis Tarit (a hoto na sama) ba ta yi tsammanin ninka irin kudin da ta saba samu a cikin watanni tara ba. Annobar korona ta tilasta mata rufe shagonta na sayar da kayan jarirai a rukunan shaguna na Eldoret a yammacin kasar Kenya, kuma bayar da hayar dakunan kwana na Airbnb ya kasance mataki mafi sauki na shawo kan matsala. Amma yanzu Mis Tarit, mai shekaru 29, na cikin matan Afirka da dama da ke samun sabbin sana'oi ta hanyar amfani da dandalin sada zumunta irin su Facebook, da WhatsApp, da Instagram, har ma da manhajojin tukin motocin tasi kamar Uber da Bolt. Ta fara kasuwancinta da gida daya watanni tara da suka gabata, amma yanzu tana da guda bakwai - tana bayar da haya bayan rattaba hannun yarjejeniyar haya mai tsawon lokaci ta manahajar Airbnb. ""Ina samun kudi sosai fiye da irin kasuwancin da na yi a baya kafin barkewar annobar,"" Mis Tarit ta shaida wa BBC. Mutane da ke amfani da kasuwancinta akasari baki 'yan yawon bude-ido ne da ke neman a shirya musu wuraren kwana a otal-otal da kuma 'yan kasuwa da suka fi gwammacewa su zauna a dakunan kwana na Airbnb a maimakon otal. ""Lokacin annobar korona abokaina da dana sun rasa aikinsu, inda suka fara amfani da dandalin sada zaumunta na shafukan intanet wajen samun kudin shiga. Yanzu suna sayar da kayan abinci ta shafin intanet kana suna aiki a matsayin direbobin da ke kai sakonnin kayan da aka saya,"" Mis Tarit ta ce. Mis Adzogble, mai shekaru 32, kan fara gudanar da harkokinta wajen saka tallace-tallacen kayayyaki a dandalin sada zumunta na WhatsApp da kuma Facebook daga cikin gidanta a babban birnin Accra na kasar Ghana. Tana amfani da damar da ta samu na babban sauyin da aka samu a fannin tattalin arzikin Afirka - karuwar kasuwannin shafin intanet. Tana sayar da wayoyin salula, da na'urorin sanyaya dakuna, da akwatunan talabijij ta hanyar tallatawa da saka hotunansu a wani dandali na musamman da ta kirkira a WhatsApp da Facebook, har ma da wanda ta bude musamman saboda 'yan cocinta. Mis Adzogble ta bar aikin koyarwar harshen Faransanci inda ta mayar da hankali wajen harkokin kasuwancin shafin intanet. ""An fi samun kudi fiye da aikin koyarwa. Nakan sayar da abu guda daya in kuma samu fiye da abin da nake samu a wata na aikin koyarwa. Ni uwa ce. Ina bukatar na bai wa 'yayana ingantaccen ilimin da ya kamata kuma suna karfafa min guiwar wajen 'yancin samun kudin shiga,"" ta ce. Ga Mis Adzogble, gina tubalin mai kawri na dangantaka ta kostomomi shi ne ginshikin samun kudi ta shafin intanet. ""Ta yadda suke sayen kaya a hannunka, kana su yaba maka,"" in ji ta. Mis Lawal, mai shekaru 34, na aiki wa kamfanonin tasi-tasi na Uber da Bolt a birnin Legas na Najeriya. Amma kuma, bai zama wani abu mai sauki ba - in ji Ayobami mai 'ya'ya hudu, wacce ta kuma ce maza kan ki amincewa mata su tuka su. ""Lokacin da n afara tuka tasi-tasi a Legas duka mazan kan soke tafiyar ta su a lokacin da na isa wurin da zan dauke su,"" Mis Lawal ta bayyana. ""Legas birnin ne mai hayaniya da cunkoso, kuma dole sai ka kasance mai juriya kafin ka yi tuki a cikin garin. Maza ba sa tunanin zan iya jurewa. Dole sai ina rika janyo hankalinsu kafin su amince su shiga motar,'' ta kara bayyanawa. Binciken da kungiyar ya Caribou Digital ya kuma gano cewa mata da dama da ke amfani da dandalin sada zumunta na zamani don samun kudin shiga na nuna damuwa game da tsaron lafiyarsu. ""Mata da dama da muka yi magana da su sun bayyana cewa ana cin zarafinsu ta hanyar lalata idan suka dauki mutane,"" jagorar binciken Grace Natabaalo ta shaida wa BBC. ""A yayin da gwamnatoci ke karfafa guiwar matasa mata da su kama irin wannan sana'a, suna bukatar sanin daga bangaren - cewa akwau hadurra kama ya kamata 'yansanda da hukumomin gwamnati su kula da su sosai,"" ta bayyana. Amma Mis Lawal ta bayyana cewa abubuwan alherin sun rinjayi sharrin da ke ciki. ""Yana da matukar muhimmanci ka nemi sana'ar tafiyar da rayuwaka amma kuma ina son bayar da gudumawa ga tattalin arzikin kasa ta hanyar biyan haraji. Ina son in bunkasa kai na da kuma tattalin arzikin Najeriya,"" ta ce."	https://www.bbc.com/hausa/labarai-61332164
business	A﻿bin da 'yan Najeriya ke cewa kan janye yajin aikin ASUU	"'﻿Yan Najeriya sun soma tsokaci bayan sanarwar da kungiyar malaman jami'o'in gwamnatin tarayyar kasar, ASUU ta fitar cewa ta janye yajin aikin da ta kwashe watanni takwas tana yi. A﻿ ranar Juma'ar nan da asubahi ne ASUU ta sanar da janye yajin aikin bayan ta shafe tsawon dare tana ganawa da manyan jami'anta game da batun. ASUU dai ta shiga yajin aikin ne bayan ta zargi gwamnati da kin biya mata bukatun da suka ƙunshi samar da wadatattun kuɗin gudanarwa da alawus-alawus da kuma inganta yanayin karatun dalibai. Yajin aikin ya kassara harkokin ilimi a kasar, wadda ta fi yawan jama'a a Afirka, kuma ya jawo zazzafar muhawara game da ikirarin gwamnati na son ci gaban harkokin ilimi da kuma suka ga malaman jami'o'in kan son kai. K﻿azalika kungiyoyin dalibai sun gudanar da jerin zang-zanga domin tilasta wa gwamnati da ASUU su shawo kan matsalolin da suka haddasa yajin aikin. D﻿a ma dai 'yan kasar sun yi ta kasa kunne domin jin matakin da kungiyar za ta dauka bayan da wata Kotun Daukaka Kara ta kasar ta umarce  ta janye yajin aikin a watan jiya. Da yake yanke hukunci kan bukatar wucin gadi da gwamnatin tarayya ta nema, alkalin kotun Mai Shari'ah Polycarp Hamman ya hana kungiyar ASUU ci gaba da yajin aiki har zuwa lokacin yanke hukunci kan shari'ar. L﻿amarin dai ya janyo ce-ce-ku-ce tsakanin bangarorin biyu, inda daga bisani ASUU ta ci gaba da ganawar da take yi da shugaban majalisar wakilan kasar Femi Gbajabiamila, wanda shi ma ya dade yana shiga tsakani. K﻿uma bayan ganawar da suka yi ta karshe a makon jiya, shugaban ASUU Farfesa Victor Emmanuel Osodeke ya shaida wa manema labarai cewa nan ba da jimawa ba za su kawo karshen yajin aikin. 'Yan Najeriya da dama sun bayyana jin dadinsu bayan da suka wayi gari da jin labarin janye yajin aikin kungiyar ASUU. Hafizu Balarabe Gusai ya nuna jin dadinsa sannan ya ce da fatan dai ASUU ta samu biyan bukatunta. Shi ma Idriss Najeb ya ce dalibai sun shaki iskar 'yanci bayan da ASUU ta janye yajin aikin, yana mai addu'ar Allah ya sa hakan ba za ta sake faruwa ba. Amma Bawa Abdullahi Maska ya koka kan yadda yajin aikin ya ""dakushe harkokin ilmin jami'o'i"" duk da yake yana farin cikin janye shi.  A﻿ nasa bangaren, Sani Mailangelange Yawuri ya yi kira da a ci gaba da fahimtar juna tsakanin ASUU da gwamnatin Najeriya. Muhammad Sa'ad Ahmad ya yi godiya ga Allah sannan ya ce ""In Sha Allah dukkan abin da zai biyo bayansa alheri ne gamu dalibai da kasa baki daya."""	https://www.bbc.com/hausa/articles/ckr1zzvx1r8o
entertainment	Waƙata ta taɓa mayar da aure da ceton rai- Nura M Inuwa	"Nura M Inuwa, na ɗaya daga cikin mawaƙan zamani wanda za a iya cewa ya shahara a ƙasar Hausa, kuma ya yi wakoƙi musamman na soyayya da dama. A wata tattaunawa da BBC ta yi da mawaƙin a Shafin Instagram da Facebook, mawaƙin ya bayyana cewa ya fara waƙa ne tun a 2007, kuma ya fara ne da waƙar siyasa. A cewarsa, a halin yanzu waka ta zama sana'a, kuma hanya ce da zai iya isar wa mutane sako musamman idan ya ga ɓarna sai ya gyara. Ya ce wakokinsa da dama sun kawo sauyi, domin akwai wata waƙarsa mai suna 'Ga Wuri Ga Waina' wadda a ciki ne ya yi magana kan makomar wanda ya kashe kansa. Ya ce a sakamakon haka ""akwai waɗanda suka kira ni suka ce na yi ceto, ma'ana na ƙwaci wata yarinya daga halaka, tana ƙoƙarin halaka kanta ta ji waƙar 'Ga Wuri Ga Waina' ta bari"". Mawaƙin ya ce akwai waƙarsa ta Tambihi wadda a sakamakon haka ne wani mahaifi da ya yi niyyar yi wa 'yarsa auren dole ya daina. A irin waƙoƙi masu isar da saƙo dai da Nura ya yi akwai ta 'Dafin S' wadda ya ce ""a waƙar na yi maganganu daban-daban wanda akwai wanda ya kira ni ya ce a dalilin wannan har ya yi fushi matarsa har ta yi yaji, don haka abin da na faɗi na matsayin da so yake da shi,  hakan ya ja suka yi sulhu ya dawo da abarsa."" Nura ya bayyana cewa duk a cikin waƙoƙi ya fi son waƙar soyayya, sakamakon babu abin da ya fi so fiye da soyayya a rayuwarsa. Ya bayyana cewa ya yi waƙoƙi da dama tun bayan da ya fara waƙa, amma waƙar da ya fi so ko kuma ta zama bakandamiyarsa ita ce Rigar Aro. A hirar da aka yi da shi, ya kuma bayyana dalilin da ya sa ba a cika ganinsa a cikin fina-finai ba, ya ce ""ni mutum ne wanda ina so in ɗauki layi guda ɗaya, in ba shi ƙarfi, ni shi na zaɓa, ni ba ni da ra'ayin fim""."	https://www.bbc.com/hausa/labarai-53097128
business	Iskar Gas: Jamus ta juya wa Amurka baya saboda Rasha	Jamus ta bi sahun Rasha wajen yin tir da matakin da Amurka da dauka na sanya wa takunkumi a kan shirin Rasha na shimfida bututun iskar gas daga Rasha zuwa Jamus. Mai magana da yawun Shugabar gwamnatin jamus Angela Merkel ta yi watsi da takunkumin da cewa za su yiwa kamfanonin Jamus da ma na Tarayyar Turai illa matuka. Angela Markel ta bayyana takunkumin na Amurka a kan shirin da aka fi sani da suna Nord Stream Two gas pipeline, a matsayin katsalandan ga harkokin cikin gidan Jamus. Tuni dai Rasha da makwabciyarta Ukraine suka rattaba hannu kan yarjejeniyar amfani da bututun gas din. Bututun wanda Rasha za ta yi amani da shi wurin aikawa da iskar gas zuwa Tarayyar Turai na tsawon shekara biyar ya ratsa ne ta cikin Ukraine domin. Yarjejeniyar ta kunshi tsabar kudi dala biliyan 2.9 da Rashan ta biya Ukraine domin biyan wasu batutuwan sarkakiyar sharia tsakanin kasashen biyu. Rasha Ukraine sun kuma amince da tsarin damar sake tsawaita yarjejeniyar 5 da karin shekara goma. Masu sharshi na kallon hakan a matsayin babban cigaban dangantaka tsakanin makwabtan biyu masu gaba da juna. Takun saka tsakanin kasashen ya biyo bayan matakin Rasha na mamaye yankin Crimea da ke Ukraine zuwa karkashin ikonta a cikin shekara ta 2014. Kazalika  matakin Rasha na nuna goyn bayanta ga 'yan aware a gabashin Ukraine.	https://www.bbc.com/hausa/labarai-50879694
religion	Hukuncin ɗanɗana abinci ga mai azumi a Musulunci	Ku latsa hoton da ke sama don kallon bidiyon: Shin idan mace mai azumi tana girki za ta iya ɗanɗana abinci gabanin shan ruwa? Ga amsar da Sheikh Aminu Ibrahim Daurawa ya bayar.	https://www.bbc.com/hausa/media-56778070
entertainment	Yarima Harry da maiɗakinsa Meghan sun sami karuwar jaririya	"Duke na Sussex Yarima Harry da maiɗakinsa Duchess Meghan sun sanar da cewa sun sami ƙaruwar jaririya. An haifi Lilibet ""Lili"" Diana Mountbatten-Windsor ne da safiyar ranar Juma'a a wani asibiti da ke birnin Santa Barbara ta Jihar California. Wata sanarwa da iyalan gidan Yarima Harry su ka fitar na cewa jaririya Lilibet da mahaifiyarta Meghan na cikin koshin lafiya a gida. Fadar Buckingham ta ce: ""Sarauniya da Yariman Wales da Duchess na Cornwall da kuma Duke da Duchess na Cambridge na murnar samun wannan labari mai faranta rai."" Yarima Harry da Meghan sun sanar da cewa sun raɗawa jaririyar, wadda ita ce ta biyu cikin 'ya'yansu, sunan Lilibet saboda wani laƙani ne da ake kiran Sarauniya da shi, wadda ita ce mahaifiyar kakan jaririyar. Ɗaya sunan na ta wato Diana, sun zaɓo shi ne domin karrama kakarta marigayiya Gimbiya Diana ta Wales, inji sanarwar. An dai haifi Lilibet ne da karfe 11:40 agogon Jihar California ta Amurka, kuma a halin yanzu tana gida tare da iyayenta. Ita ce tattaɓa-kunnen Sarauniya ta 11, kuma ta takwas a jerin wadanda za su gaji gadon sarautar Ingila. Firaministan Birtaniya Boris Johnson ya aika da sakon taya murnarsa ga iyayen, kuma jagoran jam'iyyar adawa ta Labour Sir Keir Starmer ma ya yaba da labarin da ya samu na haihuwar. Yarima Harry mai shekara 36 ya fara ganin Meghan ce mai shekara 39 yayin wani biki da aka yi a fadar Windsor, kuma a watan Mayun 2018 su ka yi aure, inda bayan shekara guda kuma su ka sami karuwar da namiji mai suna Archie Harrison Mountbatten-Windsor. Saboda janyewa da Yarima Harry da mai dakinsa Meghan su ka yi daga ayyuka a fadar Ingila kuma su ka koma Amurka da zama, jaririya Lilibet ta kasance jikar gidan ta farko da aka taba haihuwa a wata kasar waje. Me ya sa suka zaɓi suna 'Lilibet' Lilibet - wanda laƙanin Sarauniya ne - ya zama inkiyarta ne tun ta na ƙarama kuma ba ta iya faɗin sunanta ""Elizabeth"" sosai. A watan Nuwamba, Meghan ta bayyana cewa ta yi ɓarin cikin da ta ke ɗauke da shi cikin watannin da su ka gabata. Ta bayyana cewa ta shiga wani mawuyacin hali cikin wani labari da ta wallafa da kanta a jaridar New York Times."	https://www.bbc.com/hausa/labarai-57379854
religion	Malamin cocin da ke gina masallaci	"Wani Malamin Cocin Orthodox da ke Habasha na tara kudi domin gina coci da masallaci a yammacin Hararge da ke yankin Oromia na kasar. Coci da masallacin a garin Lange sun kasance cikin yanayi na rashin gyara sa'annan al'ummar garin ba su da kudin yi musu gyara. Malamin cocin mai suna, Abba Aklilemariyam Komos ya fada wa wakilin BBC Afaan Oromoo cewa, ""Allah zai yi fushi"" da shi idan ya gina coci kadai ya kuma yi watsi da yanayin masallacin. Ya samo dabarar tara kudin ne a shekarar 2015 yayin wata ziyara da ya kai garin Lange, a lokacin da ya fahimci yadda cocin garin yake. Tuni dai ya fadada shirin ya hada da gina sabon masallaci. Ya bayyana cewa,""idan har na tara kudi na gina coci-coci kawai alhalin masallacin 'yan uwana musulmai na bukatar hakan, Allah zai yi fushi da ni. Akidarmu ba daya ba ce, amma soyayya daya ce."" Ya sanarwa da shugabannin majalisar koli ta harkokin addinin Musuluncin Habasha da su yadda cewa da gaske yake. ""Na fara karbar kudin a watan Oktoban 2018 inda na fara zuwa masallacin Nur da ke Addis Ababa. Kafin a kai watanni biyu, mun karbi fiye da birr 200,000 na Habasha kwatankwacin dala 6,200"". Inji shi."	https://www.bbc.com/hausa/labarai-51280166
politics	Ko Tinubu ya fara yakin neman zaben 2023 daga Jihar Kano ne?	"Masana harkokin siyasa a Najeriya sun fara tsokaci kan bikin zagayowar ranar haihuwar Sanata Ahmad Bola Tinubu, jigo a jam'iyyar APC mai mulki da za a yi a Jihar Kanon Najeriya. Wannan ne karon farko da ake yin bikin a wata jiha da ke arewacin Najeriyar, inda a baya an fi yin bikin a mahaifar Tinubu wato Legas. Gabanin taron, Tinubu ya kai ziyara tare da duba wasu daga cikin ayyukan da gwamnatin Kano ta yi, sannan ya gana da ƙabilun yankin kudancin kasar mazauna Kano da kuma wasu daga cikin malaman addinin Musulunci. Kafin zuwansa Kano, Tinubu ya je Jihar Katsina a makon da ya gabata, har ma ya bai wa 'ƴan kasuwar da gobarar babbar kasuwar jihar ta shafa tallafi. A na sa ran manyan ƴan siyasa daga jam'iyyar APC da masu riƙe da muƙamai daga sassan ƙasar daban-daban za su je Kano don halartar wannan biki. Sai dai mai bai wa Shugaba Muhammadu Buhari shawara kan harkokin siyasa, Sanata Babafemi Ojudu, ya wallafa a shafinsa na Facebook cewa rashin kyawun yanayi ya hana wasu manyan ƙasar da dama tafiya Kanon. Ya ce: ""Mataimakin shugaban kasa Farfesa Yemi Asinbajo, da Sakataren Gwamnatin Tarayya Boss Mustapha, da Kakakin Majalisar Wakilai Femi Gbajabiamila da ni kaina ba za mu samu damar halartar taron ba, sakamakon rashin kyawun yanayi da ake fama da shi a Kanon, dalilin da ya hana tashi da saukar jiragen sama."" Malam Kabiru Sufi, masanin kimiyyar siyasa ne a kwalejin share fagen shiga jami'a ta CAS a Kano, yana da ra'ayin cewa lallai da walakin goro a miya. A cewarsa: ''Bisa al'ada a birnin Lagos ake yin bikin, amma abin mamaki bana an kawo shi arewacin Najeriya kuma a Jihar Kano, wannan ya nuna tabbas akwai alaƙa ta manufar Tinubu ta yada manufar siyasarsa a shekarar 2023, a matsayin dan takarar shugaban kasa karkashin jam'iyyar APC mai mulki''. Ƴan adawa ke yaɗa jita-jitar ɓaraka tsakanin Buhari da Tinubu - Fadar Shugaban Ƙasa Kabiru Sufi ya ce tuni an samu masu sukar matakin, wadanda suke ganin a baya-bayan nan da aka yi ta samun tashin hankali a yankin Yarabawa Tinubu bai ce komai ba, alhalin yana daga cikin masu karfin fada-a-ji a yankin nasu. ''Wannan ya nuna lallai akwai siyasa a lamarin, kuma ana ganin zabar arewa da ya yi ba lallai 'yan arewa su yi murna da shi ba. ""To amma wasu na ganin an fito da muhimmancin Jihar Kano a siyasar arewacin Najeriya, tun da har Tinubu ya zabe ta a matsayin inda zai fara kada gogen share fagen siyasar 2023,'' in ji Sufi. Masu lura da al'amuran yau da kullum ba su yi mamakin goron gayyatar da aka bai wa Tinubu zuwa Kano ba, ganin cewa da ma Gwamna Abdullahi Umar Ganduje na goyon bayansa, sannan ba za a gane tasirin taron ta nasara ko akasin haka ba sai an kammala shi da kuma abin da ya biyo bayansa. Malam Kabiru Sufi ya ce ziyarar da Tinubu ke kai wa jihohin arewacin kasar duk na daga cikin zawarcin kuri'u na al'ummar yankin. Menene alfanu da nakasun wannan ziyara ga jam'iyyar APC? ''Hakan zai iya zama alfanu ko naƙasu ga ita jam'iyyar APC, musamman idan jam'iyyun adawa suka tsaya tsaf suka dubi al'amarin suka yi wani shiri da zai ba su riba, sabanin wanda APC ta fara yi a yanzu, to zai iya zama nakasu a gare ta,"" in ji Kabiru Sufi. ""Amma idan fara shirin da suka yi da wuri bai sa jam'iyyun adawa sun farga sun fara nasu shirin ba, to APC za ta ci nasara da gajiyar wannan taro da na murnar zagayowar ranar haihuwar shi Bola Ahmad Tinubu a jihar Kano. ""Amma su kansu jam'iyyun adawar za su iya amfani da damar da suke da ita, idan aka yi la'akari da rarrabuwar kawuna da barakar da ke cikin jam'iyyar APC, za su iya cin gajiyar hakan,'' in ji Kabiru Sufi. Me 'ƴan Najeriya ke cewa kan cikar Tinubu shekara 69? Tun da sanyin safiyar Litinin, shafin sada zumunta na Twitter ya ɗauki batun cikar Bola Tinubu shekara 69 a duniya baki ɗaya. An ƙaddamar da maudu'i mai taken #Jagaban da kuma #TinubuIsKey, aka yi ta amfani da su wajen taya shi murnar cika waɗannan shekaru. Wasu sun yi ta kuranta shi, wasu kuma suna amfani da damar wajen sukarsa. Akasarin saƙonnin da mutane ke wallafawa a shafin suna nuni ne da cewa suna fatan shi ne zai tsaya takarar shugaban ƙasa a 2023, kuma suna maraba da hakan. A hannu guda kuma, akwai masu rajin cewa bai kamata matasa su zaƙe wajen assasa batun tsayar da Tinubu takara a shkearar 2023 ba, inda suke cewa lokaci ya zo da ya kamata a bai wa matasa dama su karbi ragamar mulkin. Ga dai abin da wasu ke cewa: @apro_dawildcat ya ce: ""Barka da zagayowar ranar haihuwarka Asiwaju na Lagos, Jagaban ɗin Lagos, jagoran siyasar yammacin Najeriya: shugaban jam'iyyar APC, Asiwaju Bola Ahmed Tinubu. Allah Ya ja kwana. @IsaTochukwu ya ce: ""Asiwaju na Lagos. Allah Ya kara maka kwanciyar hankali, tausayi da nutsuwa a yanzu da koyaushe. #Jagaban@69! @Okeydegeneral ya ce: Ƴan Najeriya ba su san kansu ba! A watan Oktoban bara lokacin zanga-zangar #EndSARs, duk batun da ake yi ba yadda matasa da jam'iyyunsu za su mamaye zaɓukan 2023 ba ne. ""Bayan wata biyar sai ga shi ana ta zancen Jagaban Bola Ahmed Tinubu da Atiku da sauransu. Har yanzu ba mu koyi komai daga shekarar 2015 ba."""	https://www.bbc.com/hausa/rahotanni-56565038
technology	Daliban Jami'ar Bayero Kano sun kirkiri gawayi maras hayaki	Ku latsa hoton da ke sama don kallon bidiyon Wasu dalibai uku a Jami'ar Bayero a Kano da ke Najeriya sun kirkiro wata fasaha ta samar da gawayi wanda ba ya hayaki. Suna hada gawayin ne ta hanyar amfani da sharar gona wadda bayan an girbe ake bari a gona irin su karare da su buntun shinkafa wadanda ba su da amfani sosai ga manoma. Suna sayen sharar ne kan kowane kilo sai su karba su kai masana'antarsu inda ake sarrafawa. Matasan dai sun hadu ne a wajen taro inda suka tattauna yadda za su kirkiro wannan fasahar. Da aka bude wata gasa ta kasar Ingila a Jami'ar Bayero, sai suka kirkiro fasahar sannan aka hada musu ita a Cibiyar Kyankyasar Fasaha da ke Kano, Technology Incubation Centre. Bayan an hada fasahar, sai suka halarci wannan gasar inda suka yi na daya, wanda hakan ya ba su damar zuwa birnin tarayya Abuja inda aka yi gasar yanki ta kasashen Afirka, kuma suka sake zuwa na daya. Don haka suka samu zuwa Ingila inda suka halarci wani shirin bunkasa da horar da mutane masu fasaha. Yanzu haka daya daga cikinsu ya koma Ingila inda idan suka yi sa'a zai ba su damar shiga cikin tawagar mutum shida da za su je Majalisar Dinkin Duniya a birnin New York na Amurka, domin gabatar da fasaharsu. Idan suka yi dace za su iya samun goyon bayan da zai bai wa mutum 10,000 damar samun aikin yi nan da shekara 10. Mata da yawa a Afirka suna fama da cututtuka ko suna mutuwa sakamakon hayakin da suke shaka wajen girke-girke. Haka zalika, sare bishiyoyin da ake yi wajen samar da gawayin itace na daya daga cikin dalilan da ke janyo kwararowar hamada da sauyin yanayi. Da wannan tunanin ne, tawagar daliban mai suna Brycoal ta ga wannan fasahar ta dace wajen bayar da gudunmowa a Najeriya. Bidiyo: Fatima Othman	https://www.bbc.com/hausa/labarai-49531404
technology	Abubuwa biyar da suka kamata ku sani game da sabunta Apple iOS 14.5	"Apple ya sanar da fitar da sabuwar babbar manhajarsa ta iOS 14.5 a wayar salula ta iPhone da kuma iPad. Manhajar za ta bai wa mutum zabi idan yana son kamfanoni su sani a lokacin da yake amfani da shafukan sada zumunta. Amma ga wasu abubuwan da suka ja hankalinmu. Abin da aka sani shi ne wayoyin hannu na zamani na da fasahar da ke amfani da fuska wurin bude waya. To a wannan sabuwar babbar manhaja ta iOS 14.5 mutum kan iya bude wayarsa ko da kuwa ya rufe fuskarsa baki daya. Baya ga waya,  za a iya amfani da wannan fasaha wurin bude agogon hannu da ake kira Apple Watch. A sanarwar da Apple ya fitar ya ce: ""Matsawar kana sanye da agogon Apple Watch, za ka iya kallon wayarka ta iPhone kuma a take za ta bude, yayin da agogonka zai fada maka cewa wayarka ta bude."" Wato abin nufi a nan shi ne idan mutum yana so wayarsa da agogonsa za su rika aiki tare. Ko kuma za ka iya bude wayarka ta hanyar kallon agogonka. Haka kumma sabon iOS din ya zo da wata manhaja da za ta ba mai amfani da iPhone zabi idan har yana so wata manhaja, misali Facebook ya samu bayani a lokacin da kake kan intanet (wato online) ko kuma a'a. Wannan manhaja ce ta haifar da ce-ce-ku-ce, don a baya sauran manhajoji kamar Facebook na amfani da cewa mutum na onlayin sai su tura masa talla ta hanyar bibiyar abubuwan da ka fi sha'awa a intanet. A yanzu kuma sabon iOS 14.5 ya ba da zabi. A kan haka kamfanin Facebook ya fito fili ya nuna adawa da wannan manhaja. Sai dai masana na zargin Apple da nuna son kai. Dalili kuwa shi ne kamfanoni na samun kudade wurin tallace-tallace da suke karba, kuma idan har hakan ba ta samu ba to kuwa za su fara sayar da manhajojinsu wanda hakan zai sa Apple ta samu makudan kudi. Baya ga manhajojin, Apple ya samar da sabbin hotunan da ake amfani da su wurin sadarwa ko kuma nuna yanayin da mutum ke ciki da ake kira emojis. Daga cikinsu akwai fuskar da ke nuna cewa ana mura, da kuma zuciya mai ci da wuta da kuma mace mai gemu da dai sauransu. Apple ya kuma sanar da ƙara inganta manhajarsa ta 'Siri' wata murya da masu amfani da Apple ke iya sakawa aiki a wayarka. A sabon iOS Apple ya ba masu amfani da wayarsa zabin muryar da suke so su ji a 'Siri', sabanin a baya da murya daya ce kawai. Apple ya ce ya yi wannan sauyi ne la'akari da cewa ya kamata a bai wa jama'a zabin irin muryar da suke so su ji a wayoyinsu. Amma masu suka sun ce duk da a China Apple ke kera kayansa, kamfanin bai taba fitowa ya soki cin zarafin da gwamnatin kasar ke yi wa yan ƙabilar Uighur ba. A kan haka masu sukar suka ce ya kamata Apple ya riƙa yin allah-wadai a gida da waje ba tare da nuna bambanci ba. AirTags ita kuma wata na'ura ce da za ta iya gano wa mutum kayansa da suka ɓata. Za ka iya maƙala wannan ƴar ƙaramar na'urar da ke kama da zobe a jikin makulli ko jaka ko wani kaya mai muhimmanci, saboda ka iya gano inda suke da zarar sun ɓata. Amma wannan na'ura ta Apple AirTag na kamanceceniya da wata irinta da ke kasuwa mai suna 'Tile'. Ko a makon da ya gabata majalisar dattawan Amurka ta zargi Apple da satar fasahar 'Tile'. Ita ma shugabar kamfanin na Tile Kirsten Daru ta sanar cewa ""muna maraba da takara a harkar kasuwanci, amma kuma ya kamata ta zama tsabtatacciyar takara ba irin yadda Apple ya yi ba a wannan karon. Hakan bai dace ba."" To amma Apple ya mayar da martani cewa bai saci fasahar Tile ba, kuma na'urarsa ta AirTag kwata-kwata ba ta kama da komai a kasuwa, a cewar Kyle Andeer na kamfanin Apple."	https://www.bbc.com/hausa/labarai-56900117
politics	Najeriya: Majalisar dokokin Najeriya ta tafi hutu ta bar baya da ƙura kan ƙudurori	"Bisa dukkan alamu matakin amincewa da wasu muhimman ƙudurorin dokoki da ƴan majalisun dokokin Najeriya suka yi ya bar baya da ƙura, kasancewar babbar jam'iyyar hamayyar kasar, wato PDP ta ce za ta ƙalubalanci wasu kudurori biyu. Kudurorin na da matuƙar muhimmanci ga tattalin arziki da kuma dimokuraɗiyyar kasar. Wannan na faruwa ne yayin da ƴan majalisar suka fara hutunsu na shekara-shekara. A makon jiya ne ƴan majalisar dattawa da ta wakilai suka amince da ƙudurin gyara ga dokar zaɓe a wani yanayi mai taƙaddama, saboda ƴan PDP sun ce sai an sanya batun amfani da laturoni wajen kaɗa ƙuri'a da kuma sanar da sakamakon zaɓe. Kudurin da bangarori biyu da majalisar suka amince da shi bai tanadi cewa dole a yi amfani da na'urar kwamfuta wajen kaɗa ƙuri'a da kuma aikewa da sakamakon zaɓe zuwa cibiyar tattara sakamako ba. Haka nan majalisun sun amince da ƙudurin yin garambawul ga harkar man fetur wanda shi ma wasu ƴan PDP ke nuna tirjiya a kai. Suna neman a ƙara kudaden da kamfanoni za su dinga keɓe wa al'umomin da ake haƙar mai a yankunansu zuwa kashi bakwai cikin dari na jarin kamfanonin, amma majalisun suka yi watsi da wannan bukatar. Majalisun dai sun amince da a riƙa kebe kashi uku cikin dari ne ga al'umomin a sabuwar dokar, wanda ke nufin an yi wa al'umomin karin rabin kashi daya a kan adadin da aka saba ware masu. Wasu labaran masu alaƙa 'PDP Za ta kai kara kotu' To sai dai duk da cewa Majalisar Dokokin ta kasa ta amincewa da ƙududorin biyu ta hanyar kaɗa ƙuri'a tsakanin 'yan majalisar, bisa dukkan alamu jam'iyyar PDP mai hamayya ba ta gamsu da matakin bangarori biyu na majalisar ba. Sakamakon rashin gamsuwar, jam'iyyar PDP ta ce za ta ƙalubalanci matakin a kotu. Jam'iyyar APC mai mulki ce ke da rinjayen wakilai a cikin ɓangarorin biyu na majalisa - wato Majalisar Wakilai ta Tarayya da kuma Majalisar Dattawa. An ambato shugaban PDP na kasa, Mr Uche Secondus na cewa ƙin amincewar majalisun dokokin a sanya shaɗarar doka da za ta wajabta aikewa da sakamakon zabe zuwa cibiyar tattara sakamako ta hanyar amfani da laturoni, alama ce ta yadda APC ""ba ta da niyyar ƙarfafa dimokuradiyyar Najeriya."" PDP ta ce tabbatar da zaɓe nagari, cikin ƴanci da kamanta adalci, shi ne gimshikin dimokuradiyya. Mista Secondus ya bayyyana cewa ""PDP za ta dauki dukkan matakan shari'a da suka wajaba"" don ganin matakin ƴan jam'iyyar APC a majalisar bai tabbata ba. Tun farko dai PDP ta ce ba ta goyon bayan wasu sassa na shi ma ƙudurin dokar yi wa harkar man fetur a Najeriya garambawul. Musamman yadda majalisar dokokin ta kasa ta amince da 3% a matsayin kason da za a riƙa keɓe wa al'umomin da ake haƙo man fetur a yankunansu. PDP da kuma wasu gwamnonin kudancin Najeriya na ganin kamata ya yi adadin kason ya ruɓanya hakan. Kawo yanzu dai babu tabbas kan lokacin da jam'iyyar ta PDP za ta shigar da kara, da kuma irin hujjoji da zata gabatar a gaban kotu. To amma bisa dukkan alamu lamarin na tayar da kura. Sai dai ƴan APC na cewa PDP na neman nade tabarmar kunya ne kawai domin kuwa tun da har majalisa ta riga ta amince da ƙudurorin, to batun zuwa kotu ba zai yi tasiri ba. Sanata Abdullahi Adamu, dan majalisar dattawa daga jam'iyyar APC mai mulki ya ce ''sambatu'' kawai shuwagabanni na jam'iyyar PDP ke yi, da nufin nuna wa talakawa masu goyon bayansu cewa wakilansu a majalisa ba su bayar da kai ba. Sanata Abdullahi ya shaida wa BBC cewa ba sa tsoron zuwa kotu domin ''kotu ta kowa ce'' kuma duk wanda ya ji an yi masa ba daidai ba yana da 'yancin zuwa kotu. To amma ya ce a ganinsa lamarin ƙudurorin bai bar baya da ƙura ba. Sanata Abdullahi ya ce kamata ya yi 'yan PDP su haƙura, su haɗa kai da sauran ƴan majalisa domin ciyar da kasa gaba - domin kuwa dama lamarin majalisa, batu ne na masu rinjaye ake amfani da ra'ayinsu. Ya musanta zargin ƙumbiya-ƙumbiya da rashin nuna gaskiya wajen amincewa da ƙudurorin a majalisa, yana mai cewa an bi ƙa'ida. Kawo yanzu dai abin da ya rage don ƙudurorin sun zamo cikakkun dokoki shi ne a miƙa wa shugaban kasa Muhammadu Buhari ya sanya hannu a kansu. A cewar Abdullahi Adamu, abin da aka amince da shi a majalisa ya zauna kuma ''mai kwance wannan abu kawai sai Allah da ya yi mu.'' Wannan dambarwa tsakanin manyan jam'iyyun siyasar Najeriya dai ta bayyana ƙarara tun lokacin da ake tafka muhawara a cikin majalisa. A wasu lokutan sai da aka bai wa hamata iska tsakanin 'yan majalisa sakamakon saɓanin ra'ayi kan ƙudurorin. Kudurorin dokokin guda biyu na daga cikin mafiya muhimmanci da majalisar dokokin ta kasa ta tafka muhawwara a kansu ta kuma amince da su cikin aikinta na tsawon shekaru. Misali, shirin dokar yin garambawul ga harkar man fetur a Najeriya ya shafe fiye da shekaru goma a gaban majalisar, inda duk yunkurin da aka yi a baya na amince da shi ya faskara. Tattalin arzikin Najeriya dai ya dogara ne kusan kacokam kan albarkatun man fetur. Wannan ya sanya duk abin da ya shafi bangaren man fetur kan shafi kasar, da kuma janyo muhawara tsakanin shugabanni da kuma talakawa. Shi ma ƙudurin yi wa dokokin zabe gyaran fuska na da muhimmanci ga makomar Najeriya ganin kasar na tunkarar muhimman manyan zabuka a 2023 - wato nan da kasa da shekaru biyu masu zuwa. Abin da wannan kuma ke nufi shi ne dokar za ta yi tasiri kan tafiyar dimokuradiyyar kasar. A cikin watan Satumba ne dai ake sa ran ƴan majalisar za nsu kammala hutunsu kana su koma bakin aiki na zaman majalisa. Babu tabbas kan abin da zai kasance yayin da 'yan majalisar wakilan da 'yan majalisar dattawa suka dawo daga hutun."	https://www.bbc.com/hausa/57911233
politics	Zaɓen 2023: Dokar zaɓe ba ta san da  mataimakin ɗan takara na riƙo ba - INEC	"Hukumar zaɓe mai zaman kanta ta Najeriya, INEC,  ta yi watsi da batutuwan da wasu ƴan takarar shugaban ƙasa suke yi cewa sun bayar da sunayen waɗanda suka zaɓa mataimaka a matsayin na riƙo. A yayin wata tattaunawa da gidan talabijin na Arise a Najeriya, ɗaya daga cikin Kwamishinoni na INEC, Festus Okoye ya bayyana cewa  babu batun ɗan takarar mataimakin shugaban kasa na riƙo a kundin tsarin mulki. Ya bayyana cewa tuni duka ƴan takarar shugaban ƙasa suka bayar da duka sunayen mataimakansu ga hukumar INEC, ba wai mataimaka na riƙo ba. Wannan lamari dai ya jawo ce-ce-ku-ce matuƙa inda jama'a da dama ke ganin me zai sa wasu daga cikin ƴan takara su aikata wannan kuskure. Ko a kwanakin baya sai da Tsohon Gwamnan Kano Rabi'u Kwankwaso ya shaida wa BBC cewa ya bayar da sunan wani mutum a matsayin mataimakinsa na riƙo ba na dindindin ba. Ya bayyana cewa nan gaba idan ya kammala tuntuɓa da sauran masu ruwa da tsaki za su tura wa hukumar INEC sunan mataimaki na dindindin wanda zai maye gurbin wanda suka saka a yanzu. Kazalika, a kwanakin baya an yi ta raɗe-raɗin cewa shi ma dan takarar shugaban kasa na APC, Bola Ahmed Tinubu ya bayar da sunan Kabiru Ibrahim Masari, wani dan siyasa dan asalin Jihar Katsina, a matsayin mataimakinsa na riƙo. Sai dai Tinubu ya fito ya bayyana cewa  an zaɓi Kabiru Masari ne, amma  zai iya sauka zuwa wa'adin da hukumar zaɓe ta bayar yana mai cewa hakan bai saɓa wa doka ba. Dangane da wannan tirka-tirka, BBC ta tuntuɓi Barrista Abubakar El Zubair wanda lauya ne a Najeriya domin ƙarin haske kan wannan lamari. A cewarsa, a dokar zaɓe ta Najeriya, babu wani batun mataimakin ɗan takara na riƙo amma Turancin da wasu ƴan takara suka yi amfani da shi ne ya kawo ruɗani sakamakon babu shi a kundin tsarin mulki ko kuma dokar zaɓe. ""Dokar zaɓe ta bayar da dama ga jam'iyyun siyasa su sauya mataimakansu na gwamna da na shugaban ƙasa, kuma suna da sati uku zuwa huɗu su yi sauyin, sauyi ne da zai tabbata, amma Turancin da aka yi amfani da shi Festus Okoye yake magana a kai, cewar irin wannan Turancin babu shi. ""Lokacin da ake so a yi sauyi, su waɗanda aka ba mataimakan shugaban ƙasa za su rubuto takarda, cewa ba su so su ci gaba da takarar mataimakin shugaban ƙasa, sai jam'iyya ta sauya sunayensu da na wasu waɗanda suke so su ba. 'Magana ta-ɓaci' Kan dai wannan lamari, BBC ta tambayi Barrista El Zubair, wani fitaccen lauya da ke birnin Kaduna, kan ko me zai faru idan ɗan takarar mataimaki ya ƙi yarda ya rubuta takarda  cewa ya janye musamman idan ana so a tursasa shi? A cewar Barrista Abubakar El Zubair, "" to magana ta-ɓaci ke nan, idan ya ce ba zai sauka daga wannan matsayi da aka ba shi ba, sai dai jam'iyyar ta tafi zaɓen a haka, saboda idan ya yi turjiya shikenan. ""Canjin dama a hannusa yake ba a hannun jam'iyya ba sai idan shi ya yarda, shi yasa suke zaɓar waɗanda suka yarda da su sai su ba shu da zummar cewa idan aka zo ba za a samu rikici ba,"" in ji Barrista El Zubair."	https://www.bbc.com/hausa/articles/cje2n2584q2o
sports	Kasuwar 'yan ƙwallo: Makomar Coutinho, Haaland, Traore, Puig, Wirtz, Di Maria	Aston Villa na da zaɓin saye ɗan wasan Brazil da ya tafi zaman aro Philippe Coutinho, sai dai Arsenal na sayon ta saye shi daga Barcelona a wannan kakar idan bai koma hannun Steven Gerrard ba baki daya. (Sport - in Spanish) Abin da Erling Braut Haaland ya fi bai wa fifiko a yanzu shi ne komawa kungiyoyin Sifaniya wato Real Madrid ko Barcelona, duk da cewa a wannan makon an yi ta samun rahotanni da ke danganta ɗan wasan na Borussia Dortmund mai shekara 21 da Manchester City. (Sport) ShugabanBarcelona Joan Laporta ya ce ƙungiyar ba zai kulla kwantiragi ba kan Haaland a wannan kakar muddin yarjejeniya na iya jefa ƙungiyar cikin matsalar kudi. (TV3, via Goal) Barcelona ta matsu ta dauko dan wasan gefe Adama Traore mai shekara 26 daga Wolves a wannan kakar, ta na kuma iya mika tayi kan Riqui Puig mai shekara 22. (90Min) Ƙungiyoyin Manchester United, Liverpool da Newcastle na farautar ɗan wasan Bayer LeverkusenFlorian Wirtz, sai dai ɗan wasan mai shekara 18 da ke buga tsakiya ya samu mumunan raunin da ka iya zaunar da shi har karshen kaka babu wasa. (Express) Dan wasan Argentina Angel di Maria ya yanke hukuncin barin Paris St-Germain a wannan kakar kuma yana iya komawa Benfica. (AS - in Spanish) Koci Mauricio Pochettino da ɗan wasan Faransa Kylian Mbappe na shirin jagorantar gagarumin shirin bakwana da Paris St-Germain a wannan kakar. (L'Equipe, via Mirror) Zinedine Zidane mai yiwuwa ya maye gurbin Pochettino a PSG, yayinda shi kuma ke harin Real Madrid. (El Nacional - in Catalan) Arturo Vidal ya shirya bankwana da Inter Milan kuma tuni Flamengo ta nuna zawarcinta kan ɗan wasan na Chile mai shekara 34. (Calciomercato - in Italian) Juventus ta shirya sayar da ɗan wasanta Adrien Rabiot, 26 da ke buga tsakiya a wannan kakar. (Calciomercato - in Italian) Roma na shirin gabatar da tayi kan ɗan wasan BarcelonaSergino Dest, mai shekara 21. (Corriere dello Sport - in Italian)	https://www.bbc.com/hausa/wasanni-60725484
religion	Bidiyon Ku San Malamaku tare da Sheikh Muhammad Khamis Muhammad	"An haifi Sheikh Muhammad Khamis a ranar Juma'a, 3 ga watan Satumbar 1976, ya kuma yi karatuttuka daban-daban tun daga karatun allo zuwa karatun islamiyya har zuwa karatun boko. Malamin ya haddace Al-Ƙur'ani tun yana kimanin dan shekara 14, yana da shekara 16 kuma ya shiga Islamiya mai suna Madarasatul Abdulaziz  Al-Islamiyya. Malamin da ya soma karantar da shi sunanshi Malam Muhammad Umar. Sheikh Khamis ya yi musabaƙar izifi daban-daban tun daga izu biyu har zuwa sittin da tafisiri. Ya bayyana cewa hardar Al-Ƙur'ani da ya yi a lokacin da yake da ƙuriciya ya bashi damar halartar kowane irin zaure da ake yin karatu. ""Na halarci zaure irin na Malam Abubakar Tureta, sannan kafin ya rasu, yana karantarwa kuma akwai zaƙaƙuran ɗalibansa waɗanda idan ba shi nan ko yana da uzuri su ke zama kan kujerarsa su karantar, kamar Malam Umar Jibril wanda aka fi sani da Al-Basawiy kuma na yi karatu sosai a wajensa, sannan akwai Muhammad Yahya shi ma na yi karatu a wajen shi,"" in ji shi."	https://www.bbc.com/hausa/labarai-59512459
business	Bukatun da Shugaba Buhari ya gabatar a taron zuba jari na Saudiyya	"Taron saka jari da ake gudanarwa a Saudiyya dama ce ta gabatar da buƙatu da cin gajiyar taron. Taron na kwana uku wanda aka soma a ranar Talata shi ne karo na biyar da Sarkin Saudiyya ke jagoranta a Riyadh babban birnin ƙasar. Taron ya ƙunshi shugabannin ƙasashe da manyan ƴan kasuwa masu saka jari da bankuna, kuma an bayyana cewa ya ƙunshi kamfanoni sama da 5,000 da ke halartar taron. Shugaban Najeriya Muhammadu Buhari yana cikin shugabannin duniya da suka halarci taron wanda aka yi wa take da 'zuba jari kan inganta rayuwar al'umma'. A cikin jawabin da ya gabatar a wurin taron, shugaba Buhari ya ce Najeriya ta mayar da hankali kan wasu manufofi na ci gaba, ta hanyar rage dogaro da arzikin fetir zuwa noma da fasahar sadarwa da kuma ma'adinai. Ƙasar kuma a cewar Buhari ta mayar da hankali kan yaƙi da rashawa da matsalar tsaro da sauyin yanayi da ƙaddamar da shirin tallafawa al'umma. Mai magana da yawun shugaban Najeriya Malam Garba Shehu a hirarsa da BBC game da taron ya ce ""taro ne da za a iya kiransa kamar tsarin bajekoli"" tare da bayyana wasu guzurin buƙatu da Najeriya ta gabatar a taron. A cikin jawabinsa, Buhari ya ce saka jari kan ilimi da fannin kiwon lafiya da  karfafa wa matasa da kawar da talauci da sauyin yanayi da samar da abinci, zai taimaka sosai wajen sake farfado da tattalin arzikin duniya bayan annobar korona. Kuma Malam Garba Shehu ya ce Buhari ya tallata wasu buƙatun Najeriya kamar man fetur wanda shi ne ƙashin bayan arzikin duniya. Ya ce wata biyu da suka wuce Buhari ya sa hannu a kan sabuwar dokar man fetur wacce ta ba da izinin saka jari daga kasar waje - ""ka saka jari ka kuma fita da shi cikin sauki yadda kaka so."" Ya ce an  sauye-sauye wajen haƙar ma'adinai inda aka sassuta doka don ba ƴan ƙasashe waje damar shiga su zuba jari. ""Yawan al'umma miliyan 200 baiwa ce da Allah Ya yi wa Najeriya, ita ma haja ce. Kuma a cikin ƴan Najeriyar akwai kwararru masu ilimi da za a yi sha'awar a zo don za a samu ma'aikata. Kamar aikin gona, irin dazuzuzuka da za a iya mayar da su zuwa gonaki. A bunkasa asibitoci da makarantu da tituna,"" ""Ka gina titi ka dinga karbar haraji don ka mai da kudinka."" ""Buhari duk ya tallata su kuma abin ya samu kyakkaywar karbuwa,"" in ji shi. Gwamnatin Najeriya ta ce taron fage ne na janyo hankalin duniya ga  abin da kuka mallaka da kuma kasuwar da kuke da ta ita Za a nuna wa duniya da masu kuɗi da masu saka jari su fahimci cewa lallai idan ka shigo Najeriya da abu za ka samu riba mai yawa saboda irin dumbin al'umma da arziki da kasar ke da shi, a cewar Garba Shehu. Ya ƙara da cewa za a nuna wa masu saka jari kan abubuwan da ke bukatar a shigo da jarin a kafa kamfanoni don a ci moriyarsau a amfana daga kowanne ɓangare. Sai dai Najeriya na cikin ƙasashe da ke fama da matsalar tsaro inda ƴan Boko Haram suka shafe shekaru sama da 10 a shiyar arewa maso gabashi da kuma ƴan bindiga masu fashin daji da satar mutane a arewa maso yammacin Najeriya da matsalar ƴan a ware a kudancin Najeriya. Matsalar tsaro na iya zame wa yan kasashen waje barzanar zuwa zuba jari a Najeriya - kuma shi kansa Buhari ya ce matsalar tsaro barazana ce ga zuba jari a Najeriya."	https://www.bbc.com/hausa/labarai-59053304
religion	Yadda mahaifiyar Deborah ta ji da kisan 'yarta kan zargin ɓatanci ga Annabi	"Wasu mutane da aka kashe 'yan uwansu sakamakon zargin sun yi ɓatanci ga addinin Musulunci sun bayyana wa BBC irin halin da suke ciki bayan kisan nasu. Alheri Emmanuel, mahaifiyar matashiya Deborah Samuel - matashiyar da aka kashe a Jihar Sokoto - ta ce ta ji kamar an soka mata mashi lokacin da ta samu labarin kisan 'yar tata. Ita ma Zainab Ahmed, matar wani ɗan banga da aka kashe a Abuja bisa zargin ɓatanci ga Annabi Muhammadu S.A.W. ta ce ba za ta yafe wa waɗanda suka kashe mijin nata ba. Cikin wannan bidiyo na musamman, duk da malaman addinin Musulunci sun jaddada cewa ""duk wanda aka tabbatar ya yi ɓatanci ga Annabi hukuncinsa kisa ne"", amma sun ce ba mutanen gari ne za su zartar da hukuncin ba."	https://www.bbc.com/hausa/articles/cv2md02wvkko
business	Coronavirus: Duniya za ta shiga matsin tattalin arziki mafi muni cikin shekara 90	"Tattalin arzikin duniya zai ragu da kashi uku cikin 100 a wannan shekarar, yayin da na kasashe a fadin duniya ke raguwa cikin saurin da ba a taba ganin irinsa ba a baya-bayan nan, in ji Asusun Bayar da Lamuni na Duniya, IMF. IMF ya bayyana durkushewar tattalin arzikin a matsayin mafi muni tun matsin tattalin arziki da aka shiga a duniya a shekarun 1930, wato Great Depression. Asusun ya ce annobar ta jefa duniya cikin ""rikicin da bai da tamka"". Sannan ya kara da cewa idan annobar ta dade ba a shawo kanta ba, gwamnatocin kasashe da manyan bakunan kasashe za su wahala kafin su farfado da tattalin arzikin. Gita Gopinath, babbar jami'a a bangaren tattalin arziki a IMF ta ce matsin da aka shiga zai wawure dala tiriliyan tara daga arzikin da aka samar a duniya a shekara biyu masu zuwa. Yayin da rahoton IMF kan tattalin arzikin kasashen duniya ya yabi kasashe kamar Burtaniya da Jamus da Japan da Amurka kan matakan gaggawa kuma masu ma'ana da suka dauka, rahoton ya ce babu kasar da za ta gujewa durkushewar tattalin arziki. Yana sa rai tattalin arzikin duniya zai gyaru da kashi 5.8 cikin 100 a shekara mai zuwa idan annobar ta bace a watanni shidan karshe na shekarar 2020. Ms Gopinath ta ce dakatar da ayyuka da kasuwanci da zirga-zirga cik mummunar alama ce ga masu kirkirar manufofi, wadanda ke fuskantar ""rashin tabbas kan girmar barnar da annobar za ta yi."" ""Ana sa rai za a samu sauki a shekarar 2021,"" in ji Ms Gopinath. ""Amma yawan arzikin da aka samar zai zauna a matsayin da yake kafin annobar ta bullo, kuma babu tabbas kan yadda karfin tattalin arzikin zai kasance idan ya habako. Ms Gopinath ta ce a karon farko tun bayan matsin tattalin arziki na shekarun 1930, ana sa rai kasashen da suka ci gaba da masu tasowa duk za su fusknaci durkushewar tattalin arziki. IMF ta yi gargadin cewa ba za a ga ci gaba a tattalin arzikin kasashen da suka ci gaba ba sai a kalla nan da shekarar 2022. Ana sa rai tattalin arzikin Amurka zai ragu da kasha 5.9 cikin 100 a wannan shekarar, kuma wannan shi ne durkushewarsa mafi girma a shekara tun 1946. Haka kuma, ana sa rai rashin aikin yi a Amurka zai karu da kashi 10.4 cikin 100 a wannan shekarar. Ana sa rai a shekarar 2021 tattalin arzikin zai dan farfado, kuma a Amurka zai farfado ne da kashi 4.7 cikin 100. Ana sa rai tattalin arzikin China zai karu da kashi 1.2 cikin 100 kawai a wannan shekarar, kuma shi ne girman tattalin arzikinta mafi karanci tun 1976. Karin labaran da za ku so ku karanta Australiya za ta fuskanci durkushewar tattalin arzikinta tun 1991. IMF ta yi gargadin cewa akwai ""munanan hadurra kan yadda tattalin arzikin zai zama"". Ya ce idan annobar ta dade ba a shawo kanta ba kuma aka sake samun barkewarta a 2021, wannan zai sake rage kashi 8 cikin 100 na gaba daya arzikin da aka samar a duniya. Asusun ya ce wannan na iya jawo wa kasashen da suke da yawan bashi mummunan koma baya. Ya ce masu zuba jari ba za su so su sake bai wa wadannan kasashe bashi ba, kuma wannan zai kara dagula lamarin. IMF ya kara da cewa: ""Wannan karin da za a samu a farashin kudin da ake arowa na iya hana kasashe da yawa samar da kudin rage radadin talauci da ake so a samar. Yayin da dakatar da ayyuka cik zai matsa wa ayyukan kasuwancin kasashe, IMF ya ce killacewa da barin tazara na da matukar muhimmanci. Ya ce: ""Matakan hana yaduwar cutar na da muhimmanci kuma za su bai wa asibitoci da cibiyoyin lafiya damar iya kula da marasa lafiya kuma suna taimakawa wajen samar da hanya nan da nan da za a dawo da ayyukan kasuwanci. IMF ta jera hanyoyi hudu mafi muhimmanci na shawo kan annobar. Ya yi kira da a kara sa kudi a bangarorin kiwon lafiya, a bai wa ma'aikata da sana'o'i tallafin kudi, babban bankin kasa ya ci gaba da ba da tallafi sannan a samu tsari mafi dacewa wajen habako da tattalin arzikin. Ya bukaci kasashe su yi aiki tare wajen ganowa da rarraba magunguna da riga kafi. Asusun ya kara da cewa kasashe masu tasowa da yawa za su bukaci a biya masu basukansu a watanni da shekaru masu zuwa."	https://www.bbc.com/hausa/labarai-52295454
religion	Ku San Malamanku tare da Ustaz Aliyu Rasheed Makarfi	"Latsa hoton sama domin kallon bidiyon Wani Malamin addinin Musulunci a jihar Kaduna da ke Najeriya Ustaz Aliyu Rasheed Makarfi ya ce babban abin da ya so shi ne haɗin kan al'umma, musamman da waɗanda ba musulmai ba. Ya ce mutunta kowa da addininsa da mutuncinsa zai taimaka kwarai da gaske wajen samun ji gaba. ""Na farko a addinance, addinin da nake yi na Musulunci idan zama ya haɗa mu da waɗanda ba Musulmai ba akwai buƙatar zaman lafiya,"" in ji Sheikh Aliyu. Ya ƙara da cewa babu abin da yake faranta masa kamar ganin iyali suna zaman lafiya a tsakaninsu, ko ganin abota ta amana. ""Babu abin da ke yi min daɗi illa ganin jama'a sun taso cikin haɗin kai, duk lokacin da na ga wani ya zo ya wuce da iyalinsa ko a kasuwa ko a shago ko masallaci, a rai na na kan yi farin ciki har na kan yi musu addu'a,'' in ji malamin. Amma kuma akwai abubuwa da malamin ya ce suna ɓata masa rai, kamar ya ga ana cin mutuncin wani, ko ana son tozarta wani. An haifi Sheikh Aliyu Rashid Makarfi kimanin shekaru arba'in da biyar da suka gabata a garin Makarfi a Karamar Hukumar Makarfi da ke jihar Kaduna. Sheikh Aliyu ya taso ne a gaban mahaifinsa, kuma shi ne na 11 a ɗakin mahaifiyarsu. A hirarsu da BBC, malamin ya kuma bayyana cewa ya fara karatu a makarantar firamare ta garin Makarfi daga nan bayan ya kammala ya tafi kwalejin Barewa ta Zaria, kuma sai Kwalejin Ilimi ta Nuhu Bamalli da ke garin Zaria kafin ya zarce zuwa Jami'ar Bayero ta Kano. Amma kuma in ji malamin yanzu ya karkata ne wajen al'amuran da suka shafi almajiranci na karantar da addini kasancewar mahaifinsa malam Adamu Rashid shi ne malamin makarantar Islamiyya ta farko a garin Makarfi. ""Wannan ya saka min zumma tun da na taso sai na ga ina da sha'awar abin da mahifinmu ke yi, don haka sa na mayar da hankali wajen karatu tun daga wajen mahaifin nawa,"" in ji Ustaz Aliyu. Ya kuma kara da cewa ya kuma yi karatu a wurin malamai da dama da suka haɗa da marigayi Sheikh Usman Ahmed Kauru da marigayi na'ibin Zazzau Alkali Malam Yahuza, da Malam Alu na Zaria. Sannan ya ce lokacin da yake zaune a Kano ya yi karatu a wurin Malam Mohammed Sani Kaka da marigayi Sheikh Abubakar Imam Ikara da Shiekh Yusuf Sambo Rigachikun. Ya kuma ya yi karatu a Zaria a gaban Malam Adam Auwal Albani da kuma Farfesa Nuhu Tahir Tajuddeen. Malamin ya bayyana cewa ya fi son tuwon masara wanda yanzu ana sarrafa shi zuwa samanbita da tuwan dawa da na shinkafa, amma idan bai samu ba ya kan ci shinkafa. ""Da yake na yi zaman karkara, ina cin danwake, ina cin gauda, ina cin rummace, ina cin gwarangwaje, ina cin gaigaya, da sauran cimakar karkara,"" in ji shi. Ta fannin wasanni kuma malamin ya ce yana yin wasa tare da yaransa, yana buga kwallo a cikin gida, kuma yakan fita gudu yana motsa jiki. Malamin ya bayyana cewa yana da burin ganin cewa yana rokon Allah ya azurta shi da kudi na halal da zai gina masallaci da makaranta babba ya kuma danƙa shi zuwa ga al'umma. ""Abu na biyu kuma babban abin da nake buri shi ne zuri'ata, akwai 'ya'yana, akwai 'ya'yan kannena da na abokaina da marayu ina son kafin Allah ya ɗauki rai na, ia ga cigabansu da ɗaukakarsu, idan kuma hakan bai yiwu ba, Allah ya daukaka su bayan rai na,"" in ji shi."	https://www.bbc.com/hausa/labarai-59832780
sports	PSG ta kammala mallakar Nuno Mendes daga Sporting	Nuno Mendes ya saka hannu kan kwantiragin kaka hudu a Paris St Germain, bayan da ta biya kunshin yarjejehiyarsa a Sporting. Tun farko dan kwallon ya koma buga wasannin aro a PSG a bara daga Sporting Lisborn, lokacin da Lionel Messi ya bar Barcelona da Sergio Ramos ya hakura da Real Madrid ba don yana so ba. Bayan da Messi da Ramos suka kasa taka rawar gani a kakar farko a PSG, shi kuwa Mendes ya yi abin azo-a-gani a kungiyar da ta dauki league 1 na kakar nan. Dan kwallon tawagar Portugal ya yi wasa 37 a dukkan karawa a PSG har 27 a Ligue 1 da wasa 18 da aka fara da shi a cikin fili - wanda ya samu damar-makin cin kwallaye sau 19.	https://www.bbc.com/hausa/wasanni-61648476
sports	AFCON 2023: Za a raba jadawalin shiga gasar kofin Afirka ranar Talata	Hukumar kwallon kafa ta Afirka, Caf za ta yi bikin raba jadawalin neman gurbin shiga gasar kofin nahiyar Afirka da za a yi a 2023. Code d'Ivore ce za ta karbi bakuncin wasannin da za a yi a 2023, bayan da Kamaru ta gudanar da gasar 2020, wadda aka yi a 2022. Hakan ya biyo bayan cutar korona da ta kawo tsaiko, sannan aka yi gasar tsakanin Janairu zuwa Fabrairun 2022. Za a raba jadawalin ne a Afirka ta Kudu ranar Talata, inda Thomas Mlambo zai gabatar tare da Solomon Kalou da kuma Lucas Radebe. Kasashe 48 ne za su fara fafatawa zuwa zagaye na biyu, inda za a raba su zuwa tukunya hudu, kowacce kasa za ta kasance a gurbin da take da shi a jadawalin Fifa, wanda ta fitar ranar 31 ga watan Maris din 2022. Daga nan za a raba kasashen rukuni 12 dauke da hur-hudu kowanne, wato daga A zuwa L, inda duk wadda ta yi ta daya da ta biyu za ta  kai gurbin buga gasar kofin nahiyar Afirka da Code d'Ivoire za ta karbi bakunci a 2023. Itama Code d'Ivoire za ta kasance cikin kasashen da za a raba jadawalin da ita, duk da tuni ta samu gurbin buga gasar tunda ita za ta karbi bakuncin wasannin. Kenya da Zimbabwe wadanda Fifa ta dakatar suna daga cikin wadanda za a raba jadawalin tare da su, sai dai kuma idan nan da mako biyu ba a cire takunkumin da aka dora musu ba, za a fitar da su daga buga wasannin neman gurbin shiga kofin Afirka. Saboda haka a rukunin da suke za su zama uku kenan, kuma ba za a saka su waje daya ba. Za a fara wasannin cikin watan Yunin 2022. Rabon da Code d'Ivoire ta karbi bakuncin gasar tun 1984. Senegal ce ke rike da kofin Afirka, wanda ta lashe a Kamaru, bayan da ta yi nasara a kan Masar.        3 Abdel Khalek Tharwat Street, El Hay El Motamayez, P.O. Box 23 6th October City, Egypt - Tel.: +202 38247272 Se désinscrire/unsubscribe	https://www.bbc.com/hausa/wasanni-61141415
entertainment	Maryam Yahaya: Tauraruwar fina-finan Kannywood ta ce maleriya da taifod ne ke damunta	"Tauraruwar fina-finan Kannywood Maryam Yahaya ta bayyana cewa tana fama da cutar maleriya da taifod, shi ya sa aka ji ta shiru ba ta fitowa a fina-finai. Ta bayyana haka ne a wata hira da BBC domin yin watsi da rahotannin da ke cewa tana fama da cutar da ta danganci jifan aljanu. Wakilin BBC a Kano, Khalifa Shehu Dokaji, wanda ya yi tafiyayya zuwa gidan su tauraruwar, ya ce ta yi matukar ramewa. Sai dai a cewarta: ""Na yi taifod da maleriya ne, ina kan yi. Amma yanzu jiki Alhamdulillahi, na samu lafiya."" Da take amsa tambaya kan raɗe-raɗin da ke cewa an yi mata asiri ko jifa, tauraruwar ta ce ""gaskiya ni ba jifa ba ne ya dame ni don ban ma san shi ba."" Ta ce ta kwashe fiye da wata ɗaya tana fama da rashin lafiya, tana mai cewa yanzu tana samun sauki sosai, ""sai dai rashin ƙwari kuma dama sai a hankali ƙwari yake zuwa."" A nasa bangare, mahaifin tauraruwar, Alhaji Yahaya Yusuf, ya ce 'yar tasa ta kwana biyu a kwance kuma sun kai ta asibiti. Ya kara da cewa yanzu suna haɗa maganin asibiti da na Hausa, inda ya sa malaman addini suke yi mata addu'a. Ya ce tabbas maleriya da taifod ne ke damun 'yarsa yana mai yin watsi da masu yaɗa jita-jitar cewa an jefi 'yar tasa. Matashiyar tauraruwar mai shekara 20 ta fara haskawa ne a cikin fim dinta na farko mai suna Mansoor. Wasu labaran da za ku so ku karanta:"	https://www.bbc.com/hausa/labarai-57987744
health	Shin da gaske cutar kyandar biri ta barke a Najeriya?	Cibiyar da ke yaki da yaduwar cututtuka a Najeriya ta karyata jita-jitar da ake yadawa kan cewa cutar kyandar biri wadda aka fi sani da ''monkey pox'' ta mamaye wasu manyan jihohin Najeriya. Cibiyar ''Nigeria Centre for Disease Control'' ta bayyana cewa suna ganin labarai kamar ''kyandar biri ta shiga Lagos da Ribas da Akwa-Ibom'' amma duka ba gaskiya bane kamar yadda hukumar ta bayyana. Ta kuma ce tun bayan da aka samu bullar wannan cuta a Najeriya a 2017, tun daga lokacin ta ke sa ido kan kanana-kananan bullar cutar nan da can a fadin kasar. Ta kuma yi karin haske inda ta ce ''cibiyar na bincike da kuma tattara alkaluman masu kamuwa da cutar a duk mako a fadin Najeriya. Muna nan muna kokarin shaida wa ma'aikatanmu na jihohi da su rinka kokarin sanar da mu idan aka samu bullar wannan cuta.'' Cibiyar ta ce a rahoton da ta ke wallafawa duk mako a shafinta na intanet, mutum uku ne ake zargi da kamuwa da cutar - biyu a Legas, daya a Ribas, kuma babu wanda ya mutu. Hukumar Lafiya Ta Duniya (WHO) ta ce cutar kyandar biri cuta ce da ta fi addabar yammacin Afirka da kuma tsakiya. A cikin sanarwar da cibiyar ta fitar a ranar Juma'a, ta gargadi kafafen yada labarai da su guji saurin yada labaran da ba gaskiya ba. Cibiyar da ke yaki da yaduwar cututtuka a Najeriya ce dai hakkin bayyana dokar ta baci kan cututtuka ko kuma ta bayyana barkewar cuta a kasar.	https://www.bbc.com/hausa/labarai-50107933
sports	Kasuwar ƴan ƙwallo: Makomar de Jong, Tchouameni, Leao, Harry Kane, Mkhitaryan, Doucoure da Torreira	Manchester United ta shaida wa dan wasan tsakiya na Barcelona da Netherlands Frenkie de Jong, mai shekara 25, cewa za su karkata akalarsu zuwa wani waje idan ya kasa yanke shawara ko yana son zuwa Old Trafford a bazara. (Sport Spanish) Shirin dan wasan tsakiyar Monaco Aurelien Tchouameni na komawa Real Madrid ya tsaya ciki saboda batun haraji. Zakarun La Liga sun shirya biyan kusan Yuro miliyan 80 (£68m) kan dan wasan na Faransa mai shekaru 22. (ESPN) Manchester United, da Liverpool, da Arsenal da Chelsea duk suna zawarcin Tchouameni (Sun) AC Milan na son kulla yarjejeniya da dan wasan gaban Portugal Rafael Leao, mai shekara 22, kan sabuwar yarjejeniya domin hana Real Madrid zawarcinsa. Kungiyar ta Spaniya na neman dan wasan gaba bayan dan wasan Faransa Kylian Mbappe, mai shekara 23, ya yanke shawarar ci gaba da zama a Paris St-Germain. (La Gazzetta dello Sport) Dan wasan Everton Richarlison, mai shekara 25, zai iya barin Goodison Park a wannan bazarar yayin da Tottenham, da Real Madrid da Paris St-Germain ke zawarcinsa (Mail) Everton na fafatawa da West Ham don sayen dan wasan gaban Burnley da Ivory Coast Maxwel Cornet, mai shekara 25, bayan ta fice daga gasar Premier. (Telegraph) Kyaftin din Tottenham Harry Kane a shirye yake ya fara tattaunawa kan sabon kwantaragi da kungiyar, duk da cewa dan wasan na Ingila mai shekaru 28 ya matsa kaimi zuwa Manchester City a bazarar da ta gabata. (Evening Standard) Inter Milan na fatan daukar Henrikh Mkhitaryan, mai shekara 33, lokacin da kwantiraginsa da Roma zai kare a bazara. Dan wasan tsakiyar na Armeniya yana kuma tunanin tayin da kungiyar da ta lashe gasar ta Europa ta sake yi masa. (Fabrizio Romano) Arsenal na zawarcin dan wasan tsakiyar Lens Cheick Doucoure dan kasar Mali, mai shekara 22. Sai dai kuma suma Brighton, da Everton, da Crystal Palace da Wolves suma suna zawarcinsa (Mirror) Leicester City na shirin bai wa dan wasan baya na Ireland ta Arewa Jonny Evans, mai shekara 34, sabon kwantiragin shekara guda. Amma za su saurari tayin dan wasan bayan Denmark Jannik Vestergaard, mai shekara 29, da dan wasan tsakiya na Faransa Boubakary Soumare, mai shekara 23, yayin da Brendan Rodgers ke kokarin yi wa kungiyar garambawu. (Mail) Manchester United na iya yin tayin sayen Christopher Nkunku da Liverpool da Chelsea ke nema a mako mai zuwa, yayin da dan wasan gaban Faransar mai shekara 24 ya hakura ya kulla sabuwar yarjejeniya da RB Lepizig. (Florian Pettenberg) Paris St-Germain ba za ta sayi dan wasan gefe na Barcelona Ousmane Dembele, mai shekara 25 ba, a bazarar nan duk da cewa ana alakanta dan wasan na Faransa da komawa kasarsa ta haihuwa. (Le Parisien) Fiorentina na fafutukar ganin sun amince da cinikin dan wasan tsakiyar Arsenal Lucas Torreira. Dan wasan tsakiyar na Uruguay, mai shekara 26, ya burge kungiyar ta Italiya yayin da yake zaman aro (Evening Standard) Manchester United ta tattauna da sabon kocinta Erik ten Hag game da dan wasan bayan Ajax na Netherlands Jurrien Timber, mai shekara 20, da kuma dan wasan Villareal na Spain Pau Torres, mai shekara 25. (Caught Offside) Wani mai yi wa Paul Pogba aiki ya jefa wani bayani a shafin Instagram game da makomar dan wasan tsakiyar mai shekara 29, yana mai nuni da cewa dan wasan na Faransa zai koma Juventus idan kwantiraginsa a Manchester United ya kare a bazara. (Manchester Evening News) West Ham za ta saurari tayin dan wasan tsakiyar Jamhuriyar Czech, Tomas Soucek, mai shekara 27, a wannan bazarar sakamakon rashin jituwa da kocinta David Moyes. (Football Insider)	https://www.bbc.com/hausa/wasanni-61601915
sports	A﻿bubuwan da ya kamata ku sani kan raba jadawalin Euro 2024	Kasashen Turai za su san makomarsu a gasar Europ 2024 ranar Lahadi, lokacin da za a raba rukuni da misalin karfe 11:00 a Franfurt. Cikin kasashe 55, 53 ne za a raba, yayin da mai masaukin baki Germeny za ta samu gurbi na kai tsaye, ita kuma Rasha aka cire ta saboda mamayr da ta yi wa Ukraine. Kasashe 12 ciki har da Scotland sun samu damar buga wasan cike gurbi a wasannin Nations League. Wasannin Nations League da ake bugawa a kusa sun nuna manyan kungiyoyin nahiyar, yayin da Ingila ta fita daga cikin tukunyar farko. Ingila da Wales da Scotland duka na rukuni na biyu, yayin da Northern Ireland ke tukunya ta biyar ko ta shida. Ta yaya ake raba rukuni? Za a raba rukunai bakwai ne da kasashe biyar - sannan rukuni uku da kasashe shida ciklinsu. Sannan kasashe hudun da suka je wasan kusa da na karshe a Nations League  da suka hada da Croatia da Netherlands da Italy da kuma Spain - za a raba su zuwa wasu kananan rukunnai. Sannan kungiyoyi biyun sama a kowanne rukuni cikin 10 za su samu tikitin Europa 2024 kai tsaye. Germany ta samu damar zuwa kai tsaye saboda ita ce mai masaukin baki, yayin da sauran kasashe ukun za su zo ne ta hanyar wasan cike gurbi na Nations League. Za a fara raba rukunin ne daga 23 ga watan Maris zuwa 21 ga watan Nuwamba na 2023. Su waye a cikin tukunyar? Tukunyar Nations League (Manyan da za a raba zuwa kananan rukunnani): Netherlands, Croatia, Spain, Italy. Tukunya ta 1 (sauran manyan kasashen): Denmark, Portugal, Belgium, Hungary, Switzerland, Poland. Tukunya ta 2: France, Austria, Czech Republic, England, Wales, Israel, Bosnia-Herzegovina, Serbia, Scotland, Finland. Tukunya ta 3: Ukraine, Iceland, Norway, Slovenia, Republic of Ireland, Albania, Montenegro, Romania, Sweden, Armenia. Tukunya ta 4: Georgia, Greece, Turkey, Kazakhstan, Luxembourg, Azerbaijan, Kosovo, Bulgaria, Faroe Islands, North Macedonia. Tukunya ta 5: Slovakia, Northern Ireland, Cyprus, Belarus, Lithuania, Gibraltar, Estonia, Latvia, Moldova, Malta. Tukunya ta 6: Andorra, San Marino, Liechtenstein. Akwai abubuwa da dama da suka hana a hada wasu kasashe a guri daya. Wasu dalilan siyasa sun sa  za a raba Armenia da Azerbaijan, kamar yadda za a raba Belarus da Ukraine da Gibraltar da Spain. Kosovo ba zai yiwu ta hadu da Bosnia-Herzegovina ko Serbia a wuri daya ba. Kasashen yankin Baltic da na Nordic biyu ne kawai za a rika hada wa cikin rukuni guda saboda matsanacin sanyi. Saboda yankunan da Kazakhstan da Azerbaijan da kuma Iceland ke ciki na makurar yankunan Turai - yasa ba za a iya hada su wuri guda ba.	https://www.bbc.com/hausa/articles/cllq2r66g24o
technology	Jaipur: Tsawa ta kashe mutum 16 suna cikin ɗaukar hoto a Indiya	"Tsawa ta kashe a ƙalla mutum 16 tare da jikkata wasu da dama a garin Jaipur da ke arewacin Indiya a ranar Lahadi. Mutanen suna ɗaukar hoton ""selfie"" ne a cikin ruwan da ake sheƙawa a saman wata hasumiya da ke wani gini mai tarihi na yawon buɗe ido. Mutum 27 ne ke kan ginin da kuma bangon a lokacin da abin ya faru, kuma rahotanni sun ce wasu daga cikin su sun yi tsalle sun faɗa ƙasa. A ƙalla mutum 2,000 tsawa ke kashewa duk shekara a Indiya. Wani babban jami'in ɗan sanda ya shaida wa kafafen yaɗa labarai cewa mafi yawan mutanen da suka rasun matasa ne. A ranar Lahadi kaɗai an samu rahotannin mutuwar mutum tara a faɗin jihar Rajasthan inda Jaipur yake, a cewar kafofin yada labaran yankin. Rahotanni sun ce ana kuma samun rahotannin mutuwa a sauran jihohi sakamakon faɗuwar tsawa. An ruwaito cewa a ƙalla mutum 41 - mafi yawa mata da yara ne tsawa ta kashe a gundmomin jihar Uttar Pradesh. Mafi yawan waɗanda suka rasun mutum 14 a birnin Prayagraj suke. Manyan ministocin Uttar Pradesh da Rajasthan sun sanar da biyan dala 6,700 a matsayin diyya ga iyalan waɗanda suka rasun. Ofishin Firaminista Narendra Modi ma ya sanar da biyan dala 2,681 ga iyalan mamatan a dukkan jihohin uku. Damuna na farawa ne daga watan Yuni zuwa Satumba a kowace shekara, inda ake zabga ruwan sama. Hukumar Kula da Yanayi ta Indiya ta ce mace-mace sakamakon faɗuwar tsawa ya nunka a Indiya tun bayan shekarun 1960 - kuma sun ce ɗaya daga cikin dalilan shi ne sauyin yanayi. Bayanan sun ce faɗuwar tsawa ta ƙaru da kashi 30 zuwa 40 cikin 100 a wuraren tsakiyar shekarun 1990. A shekarar 2018, an yi tsawa sau 36,749 a jihar Andhra Pradesh da ke kudancin ƙasar kaɗai cikin sa'a 13 kacal. Jami'ai sun ce an fi samun hakan a yankunan da ba su da bishiyoyi masu duhuwa, inda hakan ke jawo mutane ke zama cikin tsautsayin tsawar ta faɗa musu."	https://www.bbc.com/hausa/labarai-57803801
sports	Zlatan Ibrahimovic zai yi jinyar wata takwas	Dan wasan AC Milan, Zlatan Ibrahimovic zai yi jinyar wata takwas, bayan da likitoci suka yi masa aiki a gwiwar kafa. Dan kwallon tawagar Sweden, mai shekara 40 ya bayar da gudunmuwar da AC Milan ta lashe Serie A na bana a karon farko tun bayan 2011, daga baya ya ji rauni. Milan ta sanar cewar an yi nasarar yi masa aikin a kafar hagu. Ibrahimovic wanda kwantiraginsa zai karkare a karshen kakar nan, ya fada a baya cewar ya na son ci gaba da taka leda a kungiyar ta Milan. Sai dai kuma wannan jinyar da zai yi mai tsawo kan iya shafar makomarsa a kungiyar da sanarsa ta tamaula. Tsohon dan kwallon Manchester United da Paris St-Germain ya koma San Siro da taka leda a 2020, bayan da ya lashe babban kofin gasar tamaula ta Italiya a karon farko da ya fara yi mata wasa. Wasa 11 ya buga a kakar nan da cin kwallo takwas, inda Milan ta lashe Serie A na 19 jumulla. Ta kuma yi wannan bajintar da tazarar maki biyu tsakaninta da abokiyar hamayya Inter Milan.	https://www.bbc.com/hausa/wasanni-61593105
health	Mamman Daura: Da gaske an garzaya da makusancin Shugaba Buhari Ingila? -	Sunan Mamman Daura ya kasance abin da ke yawo da jan hankali a shafukan sada zumunta a Najeriya bayan wayewar garin ranar Alhamis. Wannan kuwa ba ya rasa nasaba da rahotannin da ke yaɗuwa cewa ya yi bulaguro zuwa Landan domin ya ga likita. Mamman Daura ɗan uwa ne kuma makusancin Shugaba Muhammadu Buhari da ake ganin yana da ƙarfin faɗa a ji a gwamnati, ko da yake ya musanta cewa yana yi wa sha'anin gwamnati katsalandan a wata tattaunawa da ya yi da BBC. Da fari dai wasu jaridun Najeriya ne suka soma wallafa labarin da ke cewa an fitar da shi ƙasar waje saboda rashin lafiya. Sai dai bayyanan da BBC ta samu daga iyalansa sun tabbatar da cewa ya tafi Landan din amma ba don ganin likita ba. Majiyoyi daga iyalansa sun shaida cewa Malam Mamman ya yi wannan tafiyar ne tare da matarsa da kuma ɗaya daga cikin 'ya'yansa saboda ya samu hutu. A cewar majiyar an jima tun kafin wannan lokaci ana son ya tafi turai domin ya huta amma yanayin dokar kulle ya dakatar da tafiyar. Iyalan sun kuma ce ai ko a ranar Talatar da ta gabata ya je jana'izar tsohon dan jarida, Wada Maida. Mece ce gaskiyar lafiyarsa? Jita-jitar da ake yadawa sun ce Mamman Daura mai shekaru 79 an fitar da shi ne da jirgin kansa a ranar Laraba saboda matsalar numfashin da yake fama da ita tun ranar Juma'ar da ta gabata. Wasu ma na danganta rashin lafiyar da cutar korona. Sai dai iyalansa sun tabbatar da cewa hutu ya tafi saboda ana yawan damunsa a gida. Sun kuma jadada cewa lafiyarsa ƙalau. Amma jaridar Premium Times ta ambato wani aboki kuma makusancin Maman daura ɗin, Aminu Balele Kurfi, na cewa ya je duba lafiyarsa ne a London. Aminu kurfi ya kuma shaida wa Jaridar cewa ''dama abokin nasa ya kan je Landan akai-akai domin tabbatar da lafiyar jikinsa''. Mamman Daura ya yi wannan tafiya ne duk da cewa ba a dage dokar korona kan haramcin shige da fice ta jiragen sama ba a Najeriya. Don haka mutane da dama na ta ka-ce-na-ce a shafukan sada zumunta da ɗiga ayar tambaya kan yanayin aikin dokar ko akwai zaɓaɓɓun mutane da doka ba ta hau kansu ba. Wani @Obong Ekpe a tuwita ya ce: ''Ya kamata a sani cewa an ɗage dokar jigilar jiragen sama na ƙasashen duniya ne jiya 19 ga Agusta maimakin 29 ga Agusta don kawai a bai wa Mamman Daura damar zuwa Burtaniya don ganin likita. ''Sannan ku tuna cewa kawuna shugaban APC ya mutu makonnin kaɗan da suka gabata kuma bai samu damar fita ƙasar waje don ganin likita ba.'' Ita kuwa @ayemojubar ta ributa: ''Aisha Buhari tana Dubai saboda ciwon wuya har yau shiru. Mamman Daura ya tafi Burtaniya don ganin likita. ''Wataƙila zuwa nan da 1 ga watan Satumba ogan da kansa zai tafi Burtaniya don ya je ya sha madara.'' Wasu kuma tsokaci suke kan jita-jitar da ke cewa rashin lafiya ce sanadiyar tafiyarsa kasar waje da kuma tabarbarewar fanin kiwon lafiyar kasar. @Oluomoofderby ya ce: ''Babu wani ɗan siyasar Najeriya da ya je ƙasar waje ya dawo ya yi abin da ya gano a can na kirki a ƙasar nan. ''Buhari da Mamman Daura har ma da marigayi Abba Kyari duk sun je Burtaniya asibiti don ganin likita.' ''Ƴan siyasar Najeriya ba su da kunya.'' Wani @Deji_Bablo ya ce: ''Yawan kuɗin da ƴan siyasa ke kashewa a tafiya wasu ƙasashen neman magani zai iya isa a gina babban asibiti da duk kayayyakin aiki masu inganci da ake buƙata a Najeriya...'' Duk da cewa cikin dubban saƙonnin da aka wallafa a tuwita kan wannan batu mafi yawa na sukar Mamman Daura ne, mai magana da yawun Shugaba Buhari Garba Shehu ya kare bulaguron na Malam Mamman. Ya ce dama ba a hana tafiya ba kawai dai jiragen ƙasashen ketare aka hana shigowa kasar. Kullen korona A ranar 23 ga watan maris Najeriya ta dakatar da sufurin jiragen sama da ciki da wajen kasar a cikin matakan data dauka na yaki da yaduwar annobar korona da yanzu haka ta kama 'yan kasar sama da dubu 50 da kashe 985 A ranar 8 ga watan yuli aka dawo da sufurin jirage na cikin gida, jiragen katare kuma ranar 29 ga watan Agusta ake saran su dawo da aiki. Babu wani bayani mai gamsarwa kan dalilan da suka sa wannan doka ba tayi aiki a kan Malam Daura ba daya samu damar fita waje ana cikin wannan yanayi. 'Yan Najeriya da dama na ganin idan ma lafiyarsa zai duba ko ganin likita kamata ya yi a duba shi a kasar lura da halin da ake ciki na annoba. Sai dai mai magana da yawun shugaban kasa Malam Garba Shehu ya ce dama ba a hana tafiya ba kawai dai jiragen kasashen ketare aka hana shigowa kasar. Sannan ya ce idan mutum yana da uzuri ko yana da jirginsa ko ya yi hayar jirgi shi kadai yana da damar fita yaje zuwa inda yake so. Wannan kalamai na Garba Shehu ya tabbatar da zargi ko maganar da mutane key i cewa dama ana hada-hadar sufuri jirage musamman tsakanin masu hannu da shuni da wayanda ke cikin gwamnati. Ko kafin wannan lokaci ma akwai rahotanni da suka tabbatar uwar gidan shugaban kasa da diyarta sun je Dubai. Meyasa aka damu da Mamman Daura? Malam Mamman wanda tamkar ɗa ne ga Shugaba Buhari, bayan ganin da ake masa na kallon mai ƙarfin faɗa aji da tasiri a harkokin gwamnatin Buhari. Kalaman da ya yi baya-bayan nan kan batun tsarin karɓa-karɓa ne a mulkin Najeriya. A cikin hirar Mamman Daura ya shawarci jam'iyyar APC mai mulki ta fifita cancanta kan la'akari da ɓangaranci wajen fitar da mutumin da zai gaji kujerar shugaban kasa bayan karewar wa'adin Buhari a 2023. Kalaman na Mamman Daura ga dukkan alamu sun janyo ka-ce-na-ce cikin harkokin siyasar Najeriya, game da makomar shugabancinta bayan kammala wa'adin mutumin da ya fito daga yankin arewa. Fadar shugaban Najeriya ta ce kalaman Malam Mamman Daura ba matsayin shugaban kasar ba ne ko na gwamnatinsa. Wasu dai na ganin kalaman na Malam Mamman Daura tamkar hannunka mai sanda ne ga hasashen da wasu suka daɗe suna yi, amma fadar gwamnati ta kore wannan tunani.	https://www.bbc.com/hausa/labarai-53838595
religion	Ramadan: Tambayoyin da aka fi yi wa malamai da azumi	Latsa hoton da ke sama don kallon bidiyon: A wannan bidiyon, BBC ta tambayi wasu malamai kan irin tambayoyin da mutane suka fi yi musu a lokacin azumin Watan Ramadan.	https://www.bbc.com/hausa/labarai-52492593
politics	Buhari ya jajanta wa Jonathan kan harin 'yan bindiga	Shugaban Najeriya Muhammad Buhari ya taya wanda ya gabace shi Goodluck Jonathan jaje kan harin da wasu 'yan bindiga suka kai kusa da gidan Jonathan din a jihar bayelsa cikin daren jiya. Buhari ya kira Jonathan ta waya inda ya yi masa jaje kan harin da aka kai wa wasu sojoji dake kusa da gidan Jonathan a kauyen Otuoke dake jihar Bayelsa. Lokacin da aka kai harin dai a daren Talata Jonathan ba ya kauyen, sai dai mai magana da yawunsa ya ce tsohon shugaban ya koma gida da safe domin duba irin barnar da aka yi. A sakon da ya wallafa a shafinsa na Twitter, Shugaba Buhari ya kuma jajanta wa iyalan sojan da ya rasa ransa a harin. Buhari ya kuma jaddada samar da karin kariya ga Shugaba Jonathan da ma dukkanin jama'ar kasa. Wata sanarwa da mai magana da yawun Goodluck Jonathan, Ikechukwu Eze ya fitar, ta ce maharan wadanda suka je garin a cikin kwale-kwale mai inji guda biyar, sun far wa jami'an tsaron ne da misalin karfe 1:30 na daren Talata. Mutanen sun kai harin ne kan sansanin sojojin mai tazarar mita 100 da gidan Goodluck Jonathan, da manufar kwace jiragen ruwa mallakar sojoji. To sai dai sanarwar ta ce sojojin sun samu nasarar fatattakar 'yan bindigar bayan fafatawa. Tuni dai jam'iyyar APC mai mulki ta nemi a gaggauta gudanar da bincike kan harin, domin gano wadanda suka kai shi da kuma wadanda suka saka su.	https://www.bbc.com/hausa/labarai-50907506
politics	Zaben fitar da gwani na APC: Labaran ƙarya da aka yaɗa a kansa	"An yi ta yaɗa labaran ƙarya kafin da lokacin da kuma bayan kammala zaɓen fitar da gwani na ɗan takarar shugaban ƙasa na jam'iyyar APC mai mulkin Najeriya, a daidai lokacin da ƴan ƙasar suka mayar da hankali kan lamarin da zai zama tamkar shimfiɗa ga zaɓukan watan Fabrairun 2023. An yaɗa hotuna da bidiyo na ƙarya a shafukan sada zumunta da muhawara. Batun shirin zaɓar mataimakin ɗan takara Musulmi da Bola Tinubu na APC ke yi a matsayinsa na ɗan takara Musulmi, wanda tuni ya ƙaryata, na daga cikin waɗanda aka yaɗa. An yaɗa labarin ne a ƙoƙarin kawo ruɗani a tsakanin al'ummar ƙasar da kuma zuzuta bambancin addini. Jim kaɗan bayan sanar da nasarar Bola Tinubu a zaɓen fitar da gwanin APC, an yaɗa wani bidiyo na TikTok a Facebook a wani shafi da aka sa masa suna: Support Nigerian Military. Bidiyon ya nuna ɗan takarar shugaban ƙasa a jam'iyyar adawa ta PDP Atiku Abubakar da shugaban majalisar dattijai Ahmed Lawan da wasu ƴan APC da kuma gwamnonin APC din a wani falo. Bidiyon ya nuna kamar suna wata ganawa ce, an jiyo ɗaya daga cikinsu yana cewa da Hausa ""Mu koma babban falon"". An wallafa bidiyon tafe da wani saƙo da ke cewa ""Wadannan su ne mutanen da suka zaɓi Bola Tinubu ɗazun nan a zaɓen fitar da gwani, amma cikin ƙasa da awa 24 ga su nan suna tare da ɗan takarar jam'iyyar adawa da zai fafata da shi."" An wallafa bidiyon fiye da sau 500. Bayanai sun nuna cewa wani shafi mai suna Boboske1 ne ya fara ɗora bidiyon a TikTok ranar 23 ga watan Janairun 2022 ba tare da bayani ba. Sannan kuma a ranar 22 ga watan Janairun 2022 ma Atiku Abubakar ya wallafa hotunan da aka ɗauka a irin wannan yanayin dai. Kuma tufafin jikinsu duk irin na bidiyon ne sannan a falon da aka ɗauki bidiyon aka yi hotunan. Abin da Atiku ya rubuta a kan hotunan shi ne cewa an ɗauki hoton ne lokacin da suka je yi wa Dahiru Barau Mangal ta'aziyyar rashin mahaifiyarsa a Katsina, ba taron siyasa ba ne kamar yadda saƙon Facebook ɗin ya ce. Atiku ya zauna a falo ɗaya da Sanata Ahmed Lawan da wasu gwamnonin APC irin su Mai Mala Buni na jihar Yobe da Aminu Bello Masari na Katsina da Muhammad Badaru Abubakar na Jigawa a gidan Mangal a Katsina don yi masa ta'aziyya. An yaɗa bidiyon da nufin jawo ruɗani da ƙara ta'azzara ƙabilanci da bambancin siyasa a Najeriya. An yaɗa wasu bidiyon ma da dama a shafin Facebook ɗin da ya wallafa na farkon. Jakunkunan kuɗin da aka ce Bola Ahmed Tinubu ya raba wa daliget Wani mutum Maku Julius ya sake yada wani bidiyon a Facebook da ke nuna wata mata sanye da tufafin ƙabilar Yarbawa mai launin fari da kore da jakankunan 'Ghana Must Go' a gabanta. An jiyo ta tana cewa cikin Turanci ""wannan kyautar ta mutum ɗaya ce kawai"" sannan ta ci gaba da bayyana cewa tana halartar wata liyafa ce ta wani Ajibola. Bidiyon ya kuma nuna wata tirela maƙare da jakunkuna ana sauke su. Sai kuma aka jera jakunkunan a ƙasa a kusa da mutane a wani waje mai kama da wurin ajiye motoci. Ana iya ganin mata da maza sanye da anko kamar na biki. Sai dai ba a ganin abin da ke cikin jakar. An sanya wani take na ARASHOW a kan bidiyon. Sannan sai aka sake sanya wani taken kamar haka ""DALIGET BOLA AHMED TINUBU YA SHIRYA MUKU."" Sannan Maku Julius ya sanya take a bidiyon mai cewa ""Abin mamaki! Harkar kuɗi.... Sayen mutane."" An kalli bidiyon kusan sau 1,000. Binciken da muka yi ya gano cewa Arashow wani mai shirya biki ne kuma fitaccen mai amfani da shafin Instagram. Yawancin bidiyon da ke shafin Arashow na ɗauke da irin tambarin da ke kan ɗaya bidiyon da aka yaɗa a Facebook. Ta hanyar yin amfani da shafin matambayi-ba-ya-ɓata na Google an gano cewa tun watan Janairun 2022 aka fara yada bidiyon sannan jaridun Najeriya da dama sun yi labarin bikin saboda yawan kyaututtukan da aka raba. An yaɗa bidiyon ne da gangan don a yaudari mutane su yarda cewa ɗan takarar shugaban ƙasar na APC ya rarraba wa daliget kyaututtuka don su zaɓe shi, bayan kuwa a wajen wani biki ne a Legas aka dauki bidiyon. An yaɗa hoton wani saƙon tes da aka ce ya fito ne daga wajen ɗaya daga cikin ƴan takarar shugaban ƙasa na APC wato Sanata Rochas Okorocha, aka yi ta yaɗa shi WhatsApp. Duk da cewa ana iya ganin sunan wanda ya tura saƙon a jikin hoton, amma sunan Mr Okorochas aka rubuta a ƙarshen tes ɗin. Saƙon yana zargin ɗaya daga cikin ƴan takarar saya wa sauran ƴan takarar fom don su janye masa a wajen taron, inda ya bai wa ko wannensu naira miliyan 500. Saƙon ya kuma gargaɗi daliget da kar su zaɓi ""ɓarayin da ba su da isasshiyar lafiya da ke amfani da motocin ɗaukar kuɗi don kai kuɗaɗe gidajensu."" Mutane da dama sun fassara saƙon da cewa da Bola Ahmed Tinubu wanda ya ci zaɓen ake. An yi ta yaɗa jita-jita a kan batun lafiyarsa a ko ina a ƙasar. Sannan mutum bakwai ne suka janye wa Tinubu a filin zaɓen. Saƙon na cike da kura-kuran rubutu, alama da ke nuna cewa an ƙirƙire shi ne kuma an yi shi cikin gaggawa."	https://www.bbc.com/hausa/rahotanni-61746416
entertainment	Wasu 'yan Australiya sun zaci tashin duniya ne ya zo bayan da launin samaniya ya sauya a garinsu	"A lokacin da launin sararin samaniya ya sauya zuwa ruwan hoda a wani gari a Australiya ranar Larabar da ta gabata, wata mazauniyar garin Tammy Szumowski, ta yi zaton tashin duniya ne ya zo. ""Na yi ƙoƙari na nutsu ban ruɗe ba, na gaya wa ƴaƴana cewar: ""Ba wani abin damuwa ba ne,"" kamar yadda ta shaida wa BBC. ""Amma a cikin raina cewa nake, kam bala'i, me ke shirun faruwa ne haka?"" Daga baya an gano cewa wani haske ne yake tasowa daga wata gonar wiwi da ke wajen garin na Mildura a arewacin Victoria. Amma baya ga Misis Tammy, akwai wasu mazauna garin da su ma suka shiga halin ɗimuwa na ganin wannan lamari - har suna tunanin ko wasu baƙin halittu ne suka kutso duniya? Ko kuma wani ƙaton dutse ne yake wucewa ta sararin samaniyar? ""Mama da baba suna magana a waya yana ce mata: 'Gara na yi sauri na shanye shayina saboda duniya za ta tashi."" ""Sai mama ta ce: 'To me shan shayi zai ƙara maka idan har tashin duniyar ne ya zo.' ""Shi ma wani ɗan garin, Nikea Champion, ya ce da fari ya zaci wata ne ya ƙara girma kuma haskensa ya yi bau a lokacin da ya ga launin samaniyar ya sauya."" Ta cewa BBC ""Babu irin tunanin da ban yi ba na batun tashin duniya."" An halatta amfani da wiwi don yin magunguna a Australiya a 2016, amma an haramta amfani da ita kara zube. Sai dai akwai ƴan wurare da ake harkokinta amma a sirrance suke yi saboda dalilai na tsaro. Gonar a rufe take, don haka ana amfani da hasken wuta launin ja da ya zama kamar hasken rana don taimaka wa shukar wajen girma. Yawanci, wani labule da ake rufe wa don a daina ganin hasken kan bayyana da asuba. Amma ba sa aiki a ranar Laraba, kamar yadda wani mai magana da yawun wani kamfani na Cann Group ya bayyana. Kuma da yake a wannan daren akwai hadari, sai wannan hasken wutar ya yi wata kamar rumfa a sama da ake iya hangowa daga nisan kusan awa ɗaya da inda gonar take. ""Na yi dariya sosai... zai iya zama wani abu mai kwantar da rai, amma ba komai ba ne illa gonar wiwi da ke samar da wannan hasken,"" in ji Ms Champion. Ita ma Ms Szumowski ta ce daga baya sun sha dariyar abin."" Duk da ruɗewar da suka yi da farko, amma kyawun da hasken ya samar ya ƙayatar. ""Ina ga ya kamata a dinga hakan akai-akai."""	https://www.bbc.com/hausa/articles/cgx0y4y3902o
religion	Ku San Malamanku tare da Sheikh Muhammad Nazifi Al-Karmawi	"Latsa alamar lasifika da ke sama don kallon hira da  Abdulwahid Muhammad Nazifi Al-Karmawi: Fitaccen malamin addinin Musuluncin nan, Sheikh Abdulwahid Muhammad Nazifi Al-ƙarmawi ya ce yana yawan sanya maganar aure a karatunsa ne domin shi ne jigon rayuwar mutane. Malamin ya bayyana hakan ne a cikin shirin Ku San Malamanku na BBC Hausa wanda yake tattaunawa da malaman addini kan rayuwarsu. Malamin ya ce ta hanyar aure ne ake samun albarkar rayuwa baki ɗayanta, don haka idan aka yi karin bayani kan haƙƙin ma'aurata hakan zai taimaka wa ma'auratan su gane yadda za su samu aljannarsu. ""Abin da yasa muke yawaita magana aka haƙƙoƙi na aure akan miji da sauransu, ta nan ne ake samu ƴaƴaye masu albarka waɗanda Annabi zai yi alfahari da su,"" in ji Sheikh Nazifi. Malamin ya ce yawan matsalolin aure da ake samu a tsakanin al'umma ya sa ya zama wajibi a mayar da hankali kan haƙƙoƙin aure da abin da yake tattare da su. ""Idan ba a samu damar kare haƙƙin miji ba shi kuma ya kiyaye na mata, to zama ba zai yi albarka ba a samu yadda ake so"". Ɗaya daga abin da Sheikh Nazifi Al-ƙarmawi ya shahara da shi shi ne barkwanci da nishaɗi a yayin karatu. Da aka tambayi malamin ko me ya sa yake haka, sai ya ce tun daga inda aka fara koyar da su malamansu na saka nishaɗi wajen koyarwa. Ya ce""Idan ka ga yadda muke yi da su Malam Babba (Mahaifinsa) za ka ɗauka mu jikokinsu ne, bayan kuwa mu ƴaƴa ne."" Shiekh Al-Ƙarmawi ya ce shi ma ya zabi saka nishaɗi a karatu ne a matsayin hanyar da zai ringa jina hankali a fahimci saƙon da yake son isarwa. ""Sanya nishadi a darusa zai bai wa wasu damar fahimtar karatu cikin sauƙi,"" Tarihin Sheikh Ƙarmawi Sheikh Nazifi Al-ƙarmawi mutumin Kano ne shi, kuma an haife shi a cediyar 'yan gurasa, a ranar 15 ga watan Sha'aban Hijira 1387 wanda ya yi daidai da 2 ga watan Afrilu 1966."" Ya ce ""Sunan mahaifina Sheikh Muhammad Awwal wanda aka fi sani da Shehu Malam ƙarami."" Mahaifinsa ɗan uwan shahararren wani Malami ne da aka yi a Kano, Sheikh Atiku Sanka. Asalinsu mutanen Masanawa ne a jihar Katsina, kuma jikokin babban malamin nan ne da ya rayu a Katsina, wanda aka fi sani da Wali Dan Masani. Sheikh Nazifi ya fara karatu a hannun mahaifinsa kamar yadda mafi yawan malamai ke yi, don haka baki ɗaya karatun farko a gaban mahaifinsa ya yi. Malam ya yi karatu a hannun malamai da dama a cikin garin Kano, wasu malaman mahaifinsa ne ya haɗa su da shi kamar su: Shehu Abdulmajid. Yace ya yi karatu a hannun Babban almajirin mahaifinsa wanda kuma shi ne halifan farko na mahaifinsu, wato Shehu Malam Abubakar Yahaya wanda ake kira Malam Garba Cheɗiya. ""Malam ne ya tarbiyyantar da ni tarbiyya ta ruhi kuma ta ɗarika wanda gaskiya na yi karatu da wurinsa da dama,"" a cewar Sheikh Al-ƙarmawi. Sheikh Nazifi Al-ƙarmawi ya ce a wajen Malam Garba Cheɗiya ya yi dukkan karatuttukan sufanci da litattafan ɗarikar Tijjaniyya tun daga ƙanana har zuwa manya, kamar Jawahirul Ma'ani da Rimahu. ""Akwai malamai da yawa da muka yi karatu a wurinsu na fannin hukunce-hukuncen addini da kuma harshen larabci da dai sauransu."" A bangaren karatun al-Kur'ani kuwa a wuri daya Malam sha duka a wurin babban yayansa, ""cikin Suratu Mudassir, wajen da ake cewa Farrat min kasuwara, sai in rika cewa Farras min"". Ya ce ya yi haddar Alƙur'ani a hannun Sheikh Mukhtar Alaramma a makaratan Sheikh Manzo Arzai. 'Ina da mata biyuda ƴaƴa 14' ""Ina da mata biyu Hauwa da Bahijja, ""Hauwa amanar mahaifiyata ce a wurina"" Kan mahaifiyata ta rasu ta yi ta jaddada mani na riƙe mata Hauwa amana. Kuma muna zaune da Hauwa kalau, da yara 10 tsakaninmu zamanmu sai san barka. Tamkar yadda ya yabi uwar gidansa, Sheikh Nazif ya kuma yabi amayarsa Bahijja, wacce ya ce suna zaman lafiya da mutunta juna. Sannan ya ce duka matan na sa suna matuƙar taimaka masa. Bahijja tana da ƴaƴa hudu tare da malamin. Abincin da Malam ya fi so Da aka tambayi malamin abincin da ya fi so sai ya ce, ba shi da wani takamaimen abinci domin kuwa komai yana ci. To sai dai ya ce yana matuƙar son kunun tsamiya ko na gyaɗa, musamman ma idan akwai ƙosai mai zafi. Sheik Nazifi ya ce ya kamata ma'aurata su rika daukar iyalansu suna zuwa shan iska wuraren shaƙatawa. Malamin ya ce a wasu lokutan ya kan je wasu ƙasashen don ya shaƙata, kuma duk lokacin da zai tafi ya kan tafi da iyalinsa su shaƙata tare. ""Na kan ɗauki matana mu tafi ƙasashe irin su Dubai, ai in ban tafi da su ba ya zama ina fadin abin da bana aikatawa,"" in ji Malam. Hakan yana ƙara soyayya da danƙon zumunci tsakanin ma'aurata, ""Irin shan iskar da na fada maka amma ba irin ta singa ba""."	https://www.bbc.com/hausa/rahotanni-57010881
religion	Bidiyon Ku San Malamanku tare da Sheikh Rabi'u Rijiyar Lemu	A shirin Ku San Malamanku na wannan mako BBC ta tattauna ne da Sheikh Muhammad Rabi'u Rijiyar Lemu.	https://www.bbc.com/hausa/media-58346847
sports	Brazil ta ci gaba da zama ta daya a tamaula a duniya	Tawagar Brazil ta ci gaba da zama ta daya a fagen tamaula a duniya, bayan da hukumar kwallon kafa ta duniya, Fifa ta fitar da jadawalin kasashen ranar Alhamis. Bayan da Brazil ke mataki na daya, Belgium ce ke biye da ita, sai Argentina ta uku, wadda ta maye gurbin Faransa mai rike da kofin duniya. Faransa ta koma ta hudu wadda ta ci karo da koma baya, sakamakon kasa cin wasa a karawa hudu a Nations League. Ingila ta ci gaba da zama a mataki na biyar, sai Sifaniya da ta koma ta shida ta hau kan Italiya, wadda ke rike da Euro 2020, wadda ta koma ta bakwai. Tawagar Netherlands ce ta takwas, sannan Portugal ta tara da kuma Denmark, wadda take cikin goman farko. Mexico ta fita daga jerin goman farko, wadda take ta tara a baya, yanzu ta koma ta 12 tana biye da Jamus ta 11. Jerin goman farko a tamaula a Afirka	https://www.bbc.com/hausa/articles/cek0xr3djl9o
sports	Kasuwar 'yan kwallo: Makomar Ronaldo, Jesus, Raphinha,a Lukaku, Lewandowski, Spence, De Jong	Dan wasan gaba na Portugal Cristiano Ronaldo, mai shekara 37, ya fara shirin barin kungiyar kwallon kafa ta Manchester United. (La Repubblica) Arsenal na duba yiwuwar rattaba hannu kan dauko dan wasan Manchester City, asalin Brazil kuma na gaba Gabriel Jesus, mai shekara 25. Gunners na fatan fam miliyan 30 za ta sayo dan wasan, to amma ita City fam miliyan 50 take nema kafin ta saki dan wasan. (Sky Sports) Watakil Gunners ta sake rattaba hannu domin dauko dan wasan tsakiya na Leicester asalin Belgium, Youri Tielemans, mai shekara 25, duk da ce wa su na shirin kammala yarjejeniyar dauko wani dan wasan tsakiya na Porto, Fabio Vieira, mai shekara 22, da shi ma dan asalin Portugal ne. (Evening Standard) Arsenal na son dauko dan wasan Leeds asalin Brazilia Raphinha, mai shekara 25, da dan wasan Ajax mai tsaron baya na Argentina Lisandro Martinez, mai shekara 24. (Athletic, subscription needed) Kociyan Chelsea Thomas Tuchel, na son maye gurbin mai kai hari na Belgium Romelu Lukaku,  mai shekara 29 - wanda Inter Milan ke farauta, haka ma mai kai hari na Bayern Munich mai shekara 33 dan Poland Robert Lewandowski, sai dai akwai wata sarkakiya da ke tattare da hakan. (ESPN) Barcelona  na son dauko Lewandowski, tare da cewa dole nan gaba ya bar Bayern, sai dai ba ya son bata alakarsa da kulob din na Jamus ta hanyar tilasta komawa wani. (Express) Nottingham Forest za su karkare shirin siyo mai tsaron baya na faransa Moussa Niakhate, dan shekara 26. (Football Transfers) Southampton na duba yiwuwar dauko mai tsaron baya na Bayern Munichkuma dan Amirka Chris Richards, mai shekara 22. (GiveMeSport)	https://www.bbc.com/hausa/labarai-61849619
technology	Isra'ila za ta dinga leken asiri kan wayoyin masu coronavirus	Gwamnatin Israila ta amince da saka matakan gaggawa na leken asiri a wayoyin mutanen kasar da za su bi diddigin masu dauke da coronavirus. Za a yi amfani da sabbin matakan wajen killacewa da kuma gargadin wadanda suka yi mu'amula da masu dauke da cutar. An amince da matakan na wucin gadi yayin wani zaman dare daya da majalisar zartarwar kasar ta yi. Majalisar zartarwar kasar ba ta ko nemi amincewar majalisar dokokin Isra'ila ba kafin ta dauki wannan mataki. Kungiyar kare hakkin dan adam ta kasar ta kira wannan lamari mummunar hanya da gwamnatin ta dauka da baza ta bulle ba. Wadannan matakan ana daukar su ne kawai domin dakile harin ta'addanci. Ba a bayar da bayanai dangane da yadda za a yi amfani da intanet wajen bin diddigin ba, amma ana ganin cewa idan aka tattara bayanan daga wurin da mutum yake, za a tura su zuwa wajen ma'aikatan lafiya. Da zarar an samu labarin ana zargin mutum na dauke da coronavirus, ma'aikatar lafiyar za ta iya bin diddigin ko mutum na bin dokokin killacewa ko ba ya bi. Za kuma a iya tura sako ga mutanen da suka yi mu'amula da su kafin alamomin cutar su fara nunawa. Isra'ila ta tabbatar da mutum 300 na dauke da coronavirus kuma ta sanya matakai daban-daban domin dakile bazuwar cutar. Matakan sun hada da kulle makarantu da shaguna da wuraren cin abinci da na shakatawa da kuma takaita taro zuwa mutum 10. Firai Ministan Isra'ila Benjamin Netanyahu ya bayyana cewa wannan matakin da aka dauka na leken asiri a wayoyi da bin diddigi zai dauki kwanaki 30 ne kacal.	https://www.bbc.com/hausa/rahotanni-52007737
politics	PDP na gudanar da babban taron fitar da dan takarar shugaban kasa a Najeriya	A ranar Asabar din nan babbar jam`iyyar hamayya a Najeriya, PDP, za ta gudanar da babban taronta na kasa, a babban birnin tarayyar kasar, Abuja, don zaben wanda zai mata takarar shugaban kasa a 2023, yayin da APC mai mulki ta dage nata zaben. Mutum 14 ne suke neman takarar, wadanda suka fito daga bangarori daban-daban na kasar wadda ita ce mafi yawan al'umma a nahiyar Afirka. Jam`iyyar ta ce ta kammala shirin karbar wakilanta, wadanda aka fi sani da daliget, daga sassan kasar, wadanda za su zaba mata dantakarar shugaban kasa daga cikin masu neman a ba su tutar. Sanata Umar Ibrahim Tsauri wanda tsohon sakataren jam`iyyar ne na kasa, na cikin `yan kwamitin shirya zaben fidda gwanin, ya bayyana wa BBC irin shirin da suka yi. ''Tsare-tsare sun kankama, za mu yi zaben fid da shugaban kasa in Allah ya yarda. Masu jefa kuri'a wadnda ake ce ma daliget mutum 811. Wadanda su za su jefa kuri'a su zabi dan takarar shugaban kasa,'' in ji shi. Ya ce idan har komai ya tafi yadda suka tsara, suna sa ran ranar Lahadi da safe za a san wanda zai ja ragamar jam'iyyar ta PDP idan an zo zaben shugaban kasa na 2023. Da farko dai mutum goma sha bakwai ne suka nuna sha`awar neman takarar, amma kuma sai  biyu daga ciki ba su tsallake tantancewa ba, yayin da na ukunsu, tsohon gwamnan Anambra, Peter Obi ya janye, kana ya fice daga jm`iyyar, ya koma Labour Party. `Yan takarar 14 sun hada da gwamnan jihar Bauchi Sanata Bala Mohammed, da na  Rivers, Nyesom Wike da na Sokoto,  Aminu Waziri Tambuwal da na Akwa-Ibom, Udom Emmanuel da tsohon gwamnan Ekiti, Ayo Fayose, da tsohon mataimakin shugaban Najeriya, Atiku Abubakar da Mohammed Hayatu-Deen. Sai tsoffin shugabannin majalisar dattawa, Sanata  Bukola Saraki da Sanata Pius AnyimPius da  Dele Momodu, da  Sam Ohabunwa da  Charles Ugwu da Chikwendu Kalu, da kuma mace daya tilo Tariela Oliver. Jam`iyyar PDP din ta bar takarar kujerar shugaban kasar a bude ga dukkan shiyyoyin kasar, wanda saboda haka ne masana siyasa ke cewa kallo ya koma kan yankin da zai samu takarar shugaban kasa da tutar tata. Mallam Kabiru Sa'id Sufi na kwalejin share fagen shiga jami`a ta Jihar Kano, CAS, ya bayyana yadda yake kallon lamarin: ''Duk idanu yanzu za su koma kan jam'iyyar PDP a ga wane dan takara za ta fitar, kuma musamman ma a ga daga wane yanki ya fito, daga Kudu ne ko daga Arewa ne, shi ne yanzu abin da kowa yake jira ya gani.'' in ji shi. ''Wadanda suke jira din sun hadar da jam'iyyun da suke hamayya da it PDP din.'' Ya kara da cewa, ''Kowanne yanzu yana jira ya ga, wane bangare ne zai dauki wannan tikiti na jam'iyyar PDP. Idan Kudu ne suka dauka to kuma wnnan ne ai haska wa ita kuma jam'iyyar hamayya da sauran ma jam'iyyun da ba su fitar da 'yan takararsu ba, domin samun dama.'' Rahotanni dai sun nuna cewa jiga-jigan jam`iyyar PDPn sun kashe dare suna tattaunawa da masu neman takarar da nufin cimma maslaha don saukaka zaben, amma idan ta gagara, to ba makawa sai an kada kuri`a. Jam'iyyar APC mai mulki a Najeriyar ita kuwa ta sanar da dage lokacin gudanar da zaben fitar da gwanin da ai yi mata takarar shugaban kasar, wanda a da ta tsara za ta yi daga ranar Lahadi 29 ga watan Mayu zuwa Litinin 30 ga watan na 2022. A wata sanarwa da Sakataren hulda da jama'a na jam'iyyar Barista Felix Morka, ya fitar ranar Asabar da daddare, ya ce a yanzu za su gudanar da zaben ne a tsakanin ranakun shida d bakwai d kuma takwas ga watan Yuni na 2022. A halin da ake ciki kuma hukumar zabe ta Najeriya, INEC, ta kara tsawon wa'adin lokacin da jam'iyyun siyasa za su gudanar da zabukan fid da gwani na 'yan takararsu, da kwana shida, daga ranar hudu zuwa tara ga watan Yuni mai zuwa. Hakan dai ya biyo bayan bukatar da wasu jam'iyyun siyasar kasar suka gabatar wa hukumar zaben, ta neman kara wa'adin da kwana 37 zuwa 60, don su sami sukunin kammala zabukan fid da gwani, su kuma gabatar wa hukumar sunayen 'yan takaran da suka tsayar, abin da INEC din ta ki amincewa da shi a lokacin, sai kuma a ranar Juma'a ta fitar da sanarwar kara lokacin da kwana shida.	https://www.bbc.com/hausa/labarai-61615246
