health	Gwamnatin jihar Kano ta rufe asibitin yara	"Gwamnatin jihar Kano da ke arewacin Najeriya ta rufe ayyukan asibitin yara da ke titin Gidan Zoo a cikin birnin Kano bayan shafe kusan shekaru uku da fara aiki. Matakin gwamnatin na Kano ya dai kawo tsaiko wajen harkokin duba marasa lafiya, sakamakon yadda ma'aikatan asibitin suka gaza sanin makomarsu yayin da marasa lafiya ke kokawa. Abokin aikinmu a Kano, Khalifa Shehu Dokaji, wanda ya ziyarci asibitin yara na Isyaka Rabi'u da ke hanyar gidan adana namun daji, ya ce a sabanin yadda asibitin ke cika makil da marasa lafiya da koke-koken yara, a yanzu shiru kake ji. Wasu daga cikin marasa lafiya da ke jiyya da kuma ba a sallame su daga asibitin ba, sun yi tagumi suna tunanin a makomar rayuwa, sakamakon fargabar halin da za su shiga idan likitoci da malaman jinya suka daina zuwa aiki. A cewar daya daga cikin jagororin asibitin da ya nemi a sakaya sunan sa, suna tsaka da yin aiki ne sai suka sami wani umarnin kotu cewar kamfanin da ke kula da ayyukan wannan asibiti mai suna Northfield Health Services ya ba da umarnin kwashe kayansu  daga asisbitin tare da ma'aikatan sa baki daya. ""Ba mu san makomar mu ba, saboda babu wani bayani da akai mana, wadanda ke kula da asibiti da shugabannin asibitin ne suka samu sabani, don haka sai an warware matsalar,"" in ji shi. Sai dai shugaban hukumar da ke kula da asibitoci a Kano, Dr Nasiru Kabo, ya shaida wa BBC cewar gwamatin Kano ba ta rufe asibitin ba, amma ta janye yarjejeniyar kawance aiki tsakanin ta da kamfanin Northfield Health Services saboda rashin gamsuwa da yadda yake kula da asibitin. Bai dai yi karin bayani dangane da inda aka sami umarnin kotun ba tare da yin cikakken bayani kan makomar asibitin."	https://www.bbc.com/hausa/labarai-57576520
entertainment	L﻿auyoyi tara sun kai Safara'u da Gwanja da Murja ƙara Kotun Musulunci	"W﻿asu lauyoyi guda tara sun kai wasu mutum goma ƙara waɗanda suka shahara a shafin Tiktok. M﻿ai magana da yawun Kotunan Jihar Kano Baba Jibo Ibrahim ne ya tabbatar wa BBC da lamarin inda ya ce lauyoyin sun rubuta takardar koken inda suka ce mutane goman na ƙoƙarin ɓata tarbiyya ta hanyar yin waƙoƙin batsa da baɗala. L﻿auyoyin sun shigar da ƙarar ne a gaban Kotun Daukaka Ƙara ta Shari'ar Musulunci da take Bichi inda daga baya kotun ta buƙaci kwamishinan ƴan sanda na jihar da a lalubo mutanen a gudanar da bincike a kansu. C﻿ikin mutanen da suka sharara a tiktok da aka kai ƙararsu akwai Mista 442 da Safara'u da Dan Maraya da Amude Booth da Kawu Dan Saraki. S﻿auran sun haɗa da Ado Isa Gwanja da Murja Ibrahim Kunya da Ummi Shakira da Samha M Inuwa da kuma Babiyana. BBC ta tuntuɓi Ado Gwanja don jin amma wayarsa ba ta shiga, sannan bai amsa saƙon da aka tura masa ba da zummar son yin magana da shi ba. Sai dai mun samu Mr 442 wanda ya ce tashi kawai ya yi daga bacci ya ga takardar na yawo. ""A yanzu babu abin da zan ce tun da batu ne na shari'a, amma na miƙa wa lauyana wuƙa da nama."" Haka su ma sauran waɗanda aka kai su ƙarar duk ba a same su ba zuwa lokacin wallafa wannan labarin. K﻿o a kwanakin baya dai sai da aka yi ta ce-ce-ku-ce a shafukan sada zumunta kan cewa hukumar Hisbah a Kano tana neman Safara'u, sai dai a wata hira da BBC, Safara'un ta ce ba ta san da batun ba. H﻿aka kuma akwai waƙar da Ado Gwanja ya yi a baya-bayan nan ta ""A Sosa"", wadda ta yi matuƙar jawo ce-ce-ku-ce da raddi har daga malamai. I﻿ta ma Murja Kunya wadda ake yawan ganinta a Tiktok tana yawan zagi da ashariya inda ko a kwanakin baya sai da ta yi bidiyo a Tiktok tana ɗura wa wani ashar kan ya yi mata ƙarya da cewa ta mutu."	https://www.bbc.com/hausa/articles/cy03e1jr8yyo
health	Lafiya Zinariya: Rigakafin sankarar bakin mahaifa na ba da kariya 90 cikin 100	Latsa hoton da ke sama domin sauraren shirin: Kwayar cutar Human Papillomavirus ce ke haddasa kusan dukkan sankarar bakin mahaifa, kuma masu bincike sun ce rigakafinta na bayar da kariya. Haka kuma cutar ita ce cutar kansa ta hudu da ta fi addabar mata a fadin duniya. Cutar sankarar bakin mahaifa na yin ajalin  mata 300,000 duk shekara a duniya. Rigakafin yana bayar da kariya ne wajen hana kamuwa da kwayar cutar, amma ba ya wani tasiri ga wadda ta riga ta kamu da cutar. Alkaluman su ne irinsu na farko da ke nuna sakamako na zahiri. Binciken wanda aka wallafa a mujallar kiwon lafiya ta The Lancet, ya duba abin da ya faru bayan an bai wa wasu yara mata rigakafin a Burtaniya, a shekarar 2008. Sakamakon binciken ya nuna cewa an samu raguwar kashi 87 cikin dari na sankarar bakin mahaifa, a tsakanin matan da a yanzu suke cikin shekarunsu na ashirin a duniya. An dai bai wa matan 'yar kasar Ingila, rigakafin ne a lokacin suna da shekara 11 zuwa 13 duniya. Haka kuma a kasar, an soma bai wa yara maza irin wannan rigakafin tun shekarar 2019. Masu bincike a Burtaniya sun yi maraba da sakamakon, inda suka bayyana shi a matsayin wani abin tarihi. Kimanin kasashe dari na duniya  sun fara amfani da rigakafin, a karkashin wani shiri na hukumar lafiya ta duniya, WHO, a yunkurin neman kawar da cutar daga doron kasa.	https://www.bbc.com/hausa/labarai-59260284
technology	Elon Musk ya sayi hannun-jarin $3bn a Twitter	Elon Musk  ya sayi kashi 9.2 a kamfanin Tuwita, kamar yadda bayanan harkokin kasuwancin Amurka suka nuna. Labarin sayen hannun-jarin ya sa hannayen-jarin Tuwita sun tashi da kusan 25 a kasuwar hada-hadar hannun-jari Mutumin, wanda ya kafa kamfanin kera motoci na Tesla, ya sayi hannayen-jari 73,486,938 na Tuwita ranar 14 ga watan Maris, a cewar Hukumar da ke kula da hada-hadar hannayen-jari. Hannayen-jarin sun kai kusan $2.89bn (£2.20bn), idan aka yi la'akari da farashin da Tuwita ta rufe hada-hadar hannun-jari ranar Juma'a. Sayen hannayen-jarin ya sa ya zama daya daga cikin mutanen da suka yawan hannun-jari a kamfanin kuma ya fi wanda ya kamfanin na Tuwita Jack Dorsey yawan hannun-jari yanzu a kamfanin domin shi yana da kashi 2.25 ne kawai. Musk yana yawan amfani da Tuwita inda yake da mabiya fiye da miliyan 80, ko da yake a kwanakin baya ya ce yana duba yiwuwar kafa sabon shafin sada zumunta. A watan jiya Musk ya nemi jin ra'ayin mabiyansa kan ko suna ganin kamfanin Tuwita yana karfafa gwiwa kan fadin albarkacin baki.	https://www.bbc.com/hausa/labarai-60980916
religion	Musulman da ke yi wa gawarwaki gata a Senegal	A kasar Senegal, duk shekara mutane na mutuwa sanadin hatsari ko kuma wasu dalilai na daban kuma  ba a sanin mutanen ko kuma iyalai bas a zuwa domin karbar gawargwakin ‘yan uwansu. Wata kungiyar Musulmai da ke aiki domin samun lada daga ubangiji tana daukar nauyin yi wa gawarwakin sutura kamar yadda Musulunci ya tanada.	https://www.bbc.com/hausa/media-57029836
business	Karancin dalar Amurka na kokarin durkusar da masana'antu a Najeriya	Kamfanoni masu zaman kansu a Najeriya sun koka kan yadda ba sa iya samun dalar Amurka daga babban bankin kasar don shigo da hajoji a daidai lokacin da farashinta ya tashi a kasuwar bayan-fage. Kungiyar masu masana'antun ta ce sun dade suna kokawa ga gwamnati kan yadda tashin dalar da karancinta yake shafar kasuwancinsu, amma ba a yi komai kan hakan ba. Masu masana'antu na wannan furuci ne a daidai lokacin da ake ci gaba da samun karuwar farashin kayan masarufi tare da tashin farashin dala a kasuwannin bayan-fage da ke kasar. Alhaji Aliyu Sufyanu Madugu, mataimakin shugaban kungiyar masana'antu masu zaman kansu a Najeriya, ya shaida wa BBC cewa rashin samun dalar Amurka yana gab da durkusar da masana'antunsu, sakamakon yadda ba sa iya samar da kayayyakin da suka dace. Ya ce: ''Ba wai tashin farashin dala kadai ake magana anan ba, a'a babu dalar ce ma baki daya, duk wanda ya ke da masana'anta a Najeriya ya ke sarrafa wani abu, ya kuma ke kawo kayan aiki daga waje, ko na gyara ya na cikin matsanancin hali. Mu da muke da kamfanoni a Najeriya, mu na yin bidding a babban bankin Najeriya wato CBN, amman abin damuwar shi ne kai da ka ke neman $100,000 a sati, sai ka yi sati biyu har zuwa uku ba ka samu ko da $2000 ko $3000 ba. Idan da za ka iya zuwa ka saya  abayan fage ka same ta ma da sauki, to nan din ba babu wani sauki, sai dai wai idan wani ya sayar da kaya a waje ya samu dalar ka bi shi ka saya, nan din ma babu tabbas. Ta yaya za ka gudanar da aikin ka? ta yaya za ka biya ma'aikatan da ake karkashin ka tun da ka samar da abubuwan da ake bukata wajen yin kayan ba, wanda sai an saida su sannan za ka biya ma'aikata, maganar gaskiya mu na cikin mummunan yanayi,'' in ji shi Ali Sufyanu Madugu. Tashin farashin dalar Amurkar dai ya janyo tashin farashin kayayyaki musamman ma masarufi a Najeriyar, ya yin da karancin ba da ita daga bankuna da su kuma suke samu daga babban bankin Najeriyar ke kara janyo kunci ga wadanda suka dogara da ita domin hada-hadar kasuwanci. Masana na ganin cewa za a iya magance matsalar rashin ayyukan yi da ake fama da ita, musamman tsakanin matasa, inda masana'antun da ake da su a fadin kasar na aiki yadda ya dace.	https://www.bbc.com/hausa/labarai-61641803
entertainment	Maulidi da gasar wasan keke a cikin hotunan Afirka na mako	W﻿asu zaɓɓɓun hotuna daga wasu sassan Afirka dama na ƴan nahiyar a wasu ƙasashen duniya makon da ya gabata:	https://www.bbc.com/hausa/articles/ck7enk14j2jo
sports	'Yan wasan B﻿razil da za su buga mata Gasar Kofin Duniya a Qatar	T﻿awagar kwallon kafa ta Brazil ta sanar da 'yan wasan da za su buga mata gasar kofin duniya a Qatar da za a fara wasannin ranar 20 ga watan Nuwamba. B﻿razil tana rukuni na bakwai da ya hada da Serbia da Switzerland da kuma Kamaru, za ta fara wasan farko ranar 24 ga watan Nuwamba da Serbia. B﻿razil ta lashe kofin duniya biyar, kuma na karshe da ta dauka shi ne a 2002, sai dai an yi waje da ita a Quarter finals a hannun Belgium da ci 2-1 a 2018 a Rasha. B﻿razil ta gayyaci 'yan wasa 12 da ke buga gasar Premier League har da golan Liverpool, Alisson da na Manchester City, Ederson wadanda za su tsare mata raga. A﻿n kira mai tsaron bayan Chelsea, Thiago Silva da mai buga wasan tsakiya a Manchester United, Casemiro da Fred da dan wasan Newcastle, Bruno Guimaraes da na Liverpool, Fabinho da Lucas Paqueta na West Ham United. H﻿aka kuma Brazil ta gayyaci Dani Alves mai shekara 39 tsohon dan wasan Barcelona, wanda yanzu ke tsaron baya daga hagu a Pumas UNAM ta Mexico. Cikin masu cin kwallaye da ta gayyata har da dan kwallon Manchester United, Anthony da na Tottenham, Richarlison da fitatcen dan wasa Neymar mai taka leda a Paris St-Germain. T﻿awagar ta kara kiran Gabriel Jesus mai taka leda a Arsenal, wanda bai buga mata wasannin sada zumunta a cikin watan Satumba ba. T﻿o sai dai ba ta gayyaci dan wasan Liverpool, Roberto Ferminho ba, wanda ya ci kwallo shida a wasa 12 a Premier League a kakar nan. R﻿abon da ya buga wa Brazil tamaula tun wasan da Argentina ta lashe Copa America, amma ta kira 'yan wasan Real Madrid biyu Rodrygo da kuma Vinicius Jr. da dan kwallon Barcelona, Raphinha. H﻿aka kuma dan wasan Flamengo, Pedto wanda ya yi wa Brazil wasa biyu yana cikin tawagar, mai shekara 25 ya yi murnar jin wannan labari, har da yin baiko da budurwarsa. Tawagar Brazil da za su buga mata gasar kofin duniya: Masu tsaron raga Alisson (Liverpool), Ederson (Manchester City), Weverton (Palmeiras) Masu tsaron baya: Dani Alves (UNAM), Danilo (Juventus), Alex Sandro (Juventus), Alex Telles (Sevilla), Bremer (Juventus), Eder Militao (Real Madrid), Marquinhos (PSG), Thiago Silva (Chelsea) Masu buga tsakiya: Casemiro (Manchester United), Everton Ribeiro (Flamengo), Bruno Guimaraes (Newcastle), Fabinho (Liverpool), Fred (Manchester United), Lucas Paqueta (West Ham) Masu cin kwallaye Antony (Manchester United), Gabriel Jesus (Arsenal), Gabriel Martinelli (Arsenal), Neymar (PSG), Pedro (Flamengo), Raphinha (Barcelona), Rodrygo (Real Madrid), Richarlison (Tottenham), Vinicius Jr (Real Madrid).	https://www.bbc.com/hausa/articles/cy7vzw02y0zo
health	Shin da gaske cutar kyandar biri ta barke a Najeriya?	Cibiyar da ke yaki da yaduwar cututtuka a Najeriya ta karyata jita-jitar da ake yadawa kan cewa cutar kyandar biri wadda aka fi sani da ''monkey pox'' ta mamaye wasu manyan jihohin Najeriya. Cibiyar ''Nigeria Centre for Disease Control'' ta bayyana cewa suna ganin labarai kamar ''kyandar biri ta shiga Lagos da Ribas da Akwa-Ibom'' amma duka ba gaskiya bane kamar yadda hukumar ta bayyana. Ta kuma ce tun bayan da aka samu bullar wannan cuta a Najeriya a 2017, tun daga lokacin ta ke sa ido kan kanana-kananan bullar cutar nan da can a fadin kasar. Ta kuma yi karin haske inda ta ce ''cibiyar na bincike da kuma tattara alkaluman masu kamuwa da cutar a duk mako a fadin Najeriya. Muna nan muna kokarin shaida wa ma'aikatanmu na jihohi da su rinka kokarin sanar da mu idan aka samu bullar wannan cuta.'' Cibiyar ta ce a rahoton da ta ke wallafawa duk mako a shafinta na intanet, mutum uku ne ake zargi da kamuwa da cutar - biyu a Legas, daya a Ribas, kuma babu wanda ya mutu. Hukumar Lafiya Ta Duniya (WHO) ta ce cutar kyandar biri cuta ce da ta fi addabar yammacin Afirka da kuma tsakiya. A cikin sanarwar da cibiyar ta fitar a ranar Juma'a, ta gargadi kafafen yada labarai da su guji saurin yada labaran da ba gaskiya ba. Cibiyar da ke yaki da yaduwar cututtuka a Najeriya ce dai hakkin bayyana dokar ta baci kan cututtuka ko kuma ta bayyana barkewar cuta a kasar.	https://www.bbc.com/hausa/labarai-50107933
sports	An cire hotunan Ronaldo a Old Trafford, Rabiot ya ce ya yi sa'a da bai je United ba	Ana ci gaba da tattaunawa tsakanin dan wasan tsakiya na Ingila Mason Mount da masu kungiyar Chelsea, a kan kwantiragi, kuma bayanai sun nuna cewa an cimma nasara a ‘yan makonnin da suka gabata. Bayanin Eden Hazard cewa watakila ya bar Real Madrid a watan Janairu zai dadada wa Newcastle United, kungiyar da a baya ake cewa dan wasan na tsakiya na Belgium zai koma can. Shugaban Sporting Lisbon Frederico Varandas ya musanta rahotannin da ke cewa Cristiano Ronaldo, zai koma can, inda ya ce ba su yi wata magana mai kama da haka ba. An cire hotunan Ronaldo daga jikin bangon filin wasa na Manchester United, Old Trafford ranar Laraba, ‘yan sa’o’i kafin a yada hirar da dan wasan ya yi da Piers Morgan. Dan wasan tsakiya na Faransa Adrien Rabiot, ya ce ya yi sa’a da bai bar Juventus ya koma Manchester United ba a lokacin bazara. Matashin dan wasan da Chelsea ke hari Endrick, ya ce yana shirin tafiya wata kungiya da za ta buga gasar Zakarun Turai, kuma tuni dan Brazil din mai shekara 16 wanda manyan kungiyoyin Turai ke zawarcinsa daga Palmeiras ya fara koyon Ingilishi. Shugaban Barcelona Joan Laporta ya ce kungiyar ta so sayen dan gaban Colombia Luis Diaz, kafin Liverpool ta dauke shi daga Porto. Barcelona na son matashin dan wasan tsakiya na Arsenal Charlie Patino, mai shekara 19, da ke zaman aro yanzu a Blackpool, kuma kwantiraginsa zai kare a bazara mai zuwa.  Shakhtar Donetsk na son yuro miliyan 100 ( fan miliyan 87.75) a kan dan wasanta na gaba na gefe Mykhaylo Mudryk, dan Ukraine, mai shekara 21, wanda kungiyoyi da dama da suka hada da Arsenal da Manchester City da Newcastle United ke so. Tsohon dan bayan Argentina Martín Demichelis, mai shekara 41, wanda ya yi shekara uku a Manchester City, ya bar aikin horarwa a Bayern Munich domin zama sabon kocin kungiyar River Plate ta Argentina.	https://www.bbc.com/hausa/articles/c9791zpn6mmo
sports	City ta ki karbar Neymar, Liverpool na son daukar Antony	Paris St-Germain ta yi tayin mika wa Manchester City dan wasan gaba na Brazil, Neymar, mai shekara 30, a matsayin musaya inda za ta dauko dan wasan tsakiya na Portugal mai shekara 27, Bernardo Silva, sai dai jagorar gasar  Premier League ta yi watsi da tayin. (Le Parisien - in French) Liverpool na tuntuba kan daukar dan wasan Ajax dan asalin Brazil mai shekara 22,  Antony, wanda ita ma kungiyar Manchester United ke zawarci. (Football Insider) Chelsea na dab da kammala yarjejeniyar daukar dan wasan Sevilla, mai tsaron baya na Faransa Jules Kounde kan farashin fam miliyan 60, sai dai watakil za su fafata da Barcelona wadda ita ma ke zawarcin dan wasan mai shekara 23. (Guardian) Blues  na tattaunawa da Paris St-Germain kan daukar mai tsaron baya na Faransa, Presnel Kimpembe mai shekara 26 kan farashin fam miliyan 50, sai dai suna fargabar dan wasan ka iya watsi da komawa taka leda a Stamford Bridge. (Standard) Tottenham na sha’awar rattaba hannu kan kwantiragin daukar dan wasan Italiya, Nicolo Zaniolo, mai shekara 23, inda za a dauko shi daga Roma amma hakan ba za ta samu ba sai sun sayar da wasu ‘yan wasan. (Calciomercato - in Italian) Dan wasan tsakiya na Ingila Harry Winks, mai shekara 26, da na Sifaniya Bryan Gil, mai shekara 21, su na daga cikin takwas din farko na Spurs da aka shaida wa za su iya barin kungiyar a kakar wasannan. (Standard) Chelsea za ta iya barin mai tsaron bayan Sifaniya Cesar Azpilicueta, ya bar kungiyar tare da komawa  Barcelona, da zarar sun samu wanda zai maye gurbin dan wasan mai shekara 32. (Marca - in Spanish) Brighton za ta bukaci sama da fam miliyan 50 daga Manchester City domin sayar da dan wasan baya na Sifaniya Marc Cucurella mai shekara 23. (90Min) Monaco ta fara cinikin dan wasan Leicester kuma na tsakiyar Faransa Boubakary Soumare mai shekara 23, kan farashin fam miliyan 15. (Footmercato - in French)  Wolves na duba yiwuwar dauko dan wasan gaba na Belgium Christian Benteke, mai shekara 31, wanda yake gab da shiga shekarar karshe ta karewar kwantiraginsa da Crystal Palace. (Sun)	https://www.bbc.com/hausa/articles/cv2m3y7gxxjo
religion	Lars Vilks: Mota ta hallaka wanda ya yi zanen ɓatancin Annabi Muhammadu a Sweden	Wani ɗan ƙasar Sweden da ya yi zanen ɓatancin Annabi Muhammadu ta hanyar zana abin da ya kiran kan Manzon Allah a kan gangar jikin kare ya mutu a wani hatsarin mota, a cewar kafafen yaɗa labaran ƙasar. Rahotanni sun ce Lars Vilks yana tafiya ne a cikin wata motar ƴan sanda marar fenti wacce ta yi taho mu gama da wata babbar mota a kusa da garin Markaryd da ke kudancin Sweden. Wasu jami'an ƴan sanda biyu ma sun rasa rayukansu sannan direban babbar motar ya jikkata. Vilks mai shekara 75 yana ƙarƙashin kulawar ƴan sanda sakamakon barazanar da ya yi ta fuskanta bayan yin zanen ɓatancin. Zanen wanda aka wallafa a shekarar 2007, ya harzuƙa Musulmai da dama wadanda suke ganin duk wani zane da za a yi na fiyayyen halittar saɓo ne. Ya yi zanen ne shekara ɗaya bayan da wata jaridar ƙasar Denmark ta wallafa zane-zanen Manzon Allah. Ƴan sanda ba su bayyana sunayen wadanda suka mutu a hatsarin na ranar Lahadi ba, amma budurwar Vilk ta tabbatar da mutuwar tasa ga jaridar Dagens Nyheter. Wata sanarwa daga ƴan sanda ta ce har yanzu ba a san yadda hatsarin ya faru ba amma dai alamu sun nuna ba wani ne ya kitsa shi ba. Zanen ɓatancin ya jawo tashin hankali har sai da firaministan ƙasar na wancan lokacin Fredrik Reinfeldt ya gana da jakadu 22 na ƙasashen Musulmai, a wani ƙoƙari na yayyafa wa lamarin ruwan sanyi. Jim kaɗan bayan hakan ne, ƙungiyar al-Qaeda da ke Iraƙi ta sanya tukwicin dala 100,000 ga duk wanda ya kashe shi. A shekarar 2015, Vilks ya halarci wata muhawara kan ƴancin faɗin albarkacin baki inda aka kai harin bindiga a birnin Copenhagen. Ya ce mai yiwuwa shi aka so kashewa a harin, wanda ya yi sanadin mutuwar wani daraktan fim. Wa tana Yunin 2021 ma mai zanen shaguben nan a jarida dan kasar Denmark Kurt Westergaard, wanda aka fi saninsa saboda zanen da ya yi na Annabi Muhammad (SAW) wanda ya janyo ce-ce-ku-ce, ya mutu. Ya mutu yana da shekarun 84 bayn ya sha fama da jinya, kamar yadda iyalansa suka shaida wa jaridar Berlingske.	https://www.bbc.com/hausa/labarai-58786758
health	Lafiya Zinariya: Hanyoyin samun haihuwa a likitance	Ku latsa alamar lasifika domin sauraron Dr Mairo Mandara Akwai hanyoyi da dama da kwararrun likitoci ke bi wajen taimaka wa ma'auratan da ba sa haihuwa su samu 'ya'ya. A kasashen da suka ci gaba saboda ci gaban da aka samu a fannin kimiyya da fasaha mata da mazan da ke fuskantar matsalar rashin haihuwa kan je manyan asibitoci ko asibitoci na musamman, inda ake taikama musu ta hanyoyi daban-daban kuma a kan yi dace su samu rabo. Sai dai lamarin ba haka yake ba a wasu kasashen da ke nahiyar Afrika da kuma wasu kasashen masu tasowa a wasu bangarorin duniya. Akan samu karancin irin wadannan cibiyoyin lafiyar da ma kwararrun likitocin da za su yi aikin a irin wadannan kasashe. Haka zalika a kasashe kamar Najeriya, ko da yake ana samun kwarrarun da ke bin hanyoyi na zamani wajen taimaka wa mata marasa haihuwa don samun juna biyu, amma akasari ba kowa ne ke iya biyan makudan kudaden da asibitoci masu zaman kansu ke cewa a biya ba. A karashen tattaunawar da Habiba Adamu ta yi da Dr. Mairo Mandara kan batun rashin haihuwa, likitar ta yi mata karin bayani kan hanyoyin da mata za su iya bi domin samun haihuwa a likitance.	https://www.bbc.com/hausa/51008711
health	Coronavirus: Giwaye na cikin tsaka mai wuya	"Sama da giwaye 1,000 ke cikin yunwa a Thailand saboda yadda annobar coronavirsus ta zabtare kudaden shiga a fannin yawon bude ido, a cewar masu kare hakkin dabbobbi. Rashin baki zai haifar da barazana ga masu kula da dabobbi da dama, da ke fafutukar ganin sun ciyar da giwayen Thailand 4,000 da ake garkame da su. Dabbar na iya cin kilo 200 na abinci a rana guda. Thailand ta ce ta sake samun sabbin mutane 127 da suka kamu da coronavirus a ranar Litinin, wanda hakan ya kawo adadin masu dauke da cutar 1,651 a kasar. Lek Chailert, ta gidauniyar Save The Elephant Foundation da ke kare giwaye, ta shaida wa BBC cewa: ''Idan ba a samu agaji ko tallafin ceto rayukan wadannan giwaye ba, wasu na dauke da juna-biyu, za su mutu cikin yunwa ko kuma a tura su bara a kan tittuna.'' Ko kuma, wasu giwayen a sayar da su ga gidajen adana dabbobbin dawa ko kuma a koma tsarin sana'ar nan ta giwaye da aka haramta a 1989. ''Yanayin da ake ciki mai wuyar sha'ani ne in dai ba wai an samu taimakon kudin tallafi ba ne a cikin gaggawa"". a cewar Lek Chailert. Akwai kalubale wajen kosar da dabbobbin da kuma kasancewarsu cikin koshin lafiya a lokuta da dama, ga shi kuma yanzu lokaci ne na bazara, wanda hakan ya sake ta'azzara lamarin. Kerri McCrae, ta wata kungiya mai suna Kindred Spirit Elephant Sanctuary da ke kare dabbobbi ta Mae Chaem, da ke arewacin Thailand, ta ce kauyawan da ke rayuwa a kusa da ita sun kawo mata karin giwaye akalla bakwai saboda sun daina samun kudi daga baki. Ta ce ''Ciyar da giwayen abu ne mai muhimmanci sai dai matsalar ita ce babu isassun dazukan da zasu wadatar a ciyar da su"". Ms McCrae, 'yar asalin Ireland ta Arewa da ta kafa gidauniyar, ta ce ta na tukin sa'o'i uku a kullum domin neman ciyayi da buntun dawa don ciyar da giwaye biyar da suke karkashin kulawarta. Ta ce suma wasu masu kula da giwayen yanayin da ake ciki na tilasta musu bin sawun ta. Kasar, da ta dogara da baki wurin samun kaso mai tsoka na bunkasar tattalin arzikinta, an tilasta mata rufe iyakokinta ga baki da kuma kafa dokar hana fita. Giwayen da ke cikin farin ciki, a cewar McCrae za ka iske su suna wasa da hancinsu ko bude kunnuwa ko su yi wasa da kasa domin jin sanyi-sanyi. Sai dai su na shiga damuwa sosai idan su na jin yunwa, wanda hakan ke tasiri ko nunawa a yanayinsu. ''A wasu lokutan masu giwayen kan shiga cikin yanayi na zabi tsakanin kansu ko giwayensu,'' a cewar Ms McCrae. Tac e ''Wadannan mutane ba su da hali sosai, amma suna iya kokari wajen ganin sun sanya farin ciki da tabbatar da cewa wadannan giwaye sun rayu""."	https://www.bbc.com/hausa/labarai-52115463
technology	Matashin da ke zane-zane da fasahar 3D	Danna hoton da ke sama domin kallon bidiyon: Abdulmumin Idris, wani matashi ne mai shekara 30, da ke zane-zane masu magana ta tsarin fasahar 3D, inda hotunan ke motsi. Matashin yakan rubuta wasannin kwaikwayo da zummar fadakar da yara masu tasowa - dangane da tarbiyya da tarihi da kuma yada al'adun Hausawa. Daya daga cikin manyan labaran da Abdulmumin ya zana ta wannan fasaha ta 3D shi ne fitaccen labarin Magana Jari ce.	https://www.bbc.com/hausa/media-61149807
business	Bidiyon halin da ake ciki a Jibiya bayan gwamnati ta bude iyakar Magama	Danna hoton  da ke sama domin kalln bidiyon: Hada-hada ta fara dawowa bayan sake bude  iyakar a ranar 22 ga watan Afril un 2022. A 2019 ne dai gwamnatin Shugaba Muhammadu Buhari ta ba da umarnin rufe iyakokin kan tudu guda hudu bisa dalilan tsaro da kuma habaka noman shinkafa. BBC ta je garin Magama domin gane wa idanunta halin da ake ciki. Rahoto: Jabir Mustapha Sambo	https://www.bbc.com/hausa/media-61713278
politics	Ba na tsoron 'yan takarar PDP da APC a zaben shugaban kasa - Kwankwaso	Danna hoton da ke sama don kallon bidiyon: A ranar Talata 31 ga watan Mayu ne jam'iyyar NNPP a Najeriya ta tantance ɗan takarar shugaban ƙasarta Rabi'u Musa Kwankwaso. A wata hira da ya yi da BBC Hausa jim kaɗan bayan kammala tantancewar, Sanata Kwankwaso ya ce bai kai ga tsayar da wanda zai zama mataimakinsa ba tukunna. Ya ce sai bayan an yi babban taron jam'iyyar na ƙasa sannan masu ruwa da tsaki na NNPP za su haɗu a yi shawarar wanda zai yi masa mataimaki a takarar. Sannan a cikin hirar Kwankwaso ya ce ƴan takarar shugaban ƙasa na jam'iyyun APC da PDP ba sa ba shi tsoro a aniyarsa.	https://www.bbc.com/hausa/media-61650757
business	Biden ya sassauta takunkuman da Trump ya kakaba wa Cuba	Gwamnatin Biden ta Amurka ta sanar da sassauta takunkumai kan Cuba da kara bude wasu ofisoshin jakadanci a tsibirin. Wannan na nufin dubban 'yan Cuba a yanzu na iya neman bisar yin tozali da 'yan uwa ko iyalai, sannan za a kara yawan jirage da za su ke jigilar fasinjoji tsakanin Amurka da Cuba. Za kuma a soke tsarin kayyade kudaden kashewa, ko da yake ma'aikatar cikin gida a Amurka ta ce za ta duba hanyoyi tabbatar da cewa kudaden basu da alaka da gwamnatin Cuba kai-tsaye. Tun lokacin da shugaba Biden ya kama mulki, ana iya cewa babu wani banbamci da aka gani a tsare-tsarensa kan Cuba da mutum da ya gada, Shugaba Trump. Sai dai a yanzu, ma'aikatar cikin gida ta sanar da cewa za ta sassauta wasu daga cikin manyan takunkumai da gwamnatin tsohon shugaba Trump ta kakabawa Cuba. Musamman batun kara yawan ofishin jakadanci a Havana, domin bai wa mutane damar samun bisa ko takardun izinin saduwa ko tozali da 'yan uwansu. Sannan za a janye takunkumin da ke kayyade kudin da za a iya kashewa wato dala dubu daya a cikin wata uku, sannan ana iya zuwa karatu ko ziyara domin samun ilimi. Akwai kuma bada damar dawo da hada-hadar jiragen fasinjoji da wanda mutum ke iya shata shi kadai har zuwa gaba da Havana. Sannan gwamnatin Biden ta alkawarta taimakawa masu sana'o'i a Cuba da wani tsari kasuwancin Intanet da Fasahar asusun ajiyar bayanai ta Cloud. Wannan labari ya daɗaɗawa dubban 'yan Cuba wadanda ke cikin matsuwa domin ganin 'yan uwansu a Florida da wasu sassan birane a Amurka. Tsibirin ya fusankanci wani mumunan yanayi da kwarara ko hijirar mutane irinsa mafi girma tun soma yakin cacar-baka, 'yan kasar da dama na balaguro zuwa Nicaragua, sannan su shiga tsakiyar Amurka don isa iyakar Amurka ta Mexico. Bayan shekara ta 2016, gwamnatin Trump a wancan lokacin ta bijiro da  sabbin takunkuman karayar tattalin arziki kan tsibirin da masu ra'ayin kwamunisanci ke mulki, bayan tsohon shugaban Obama ya sassauta musu irin wadannan takunkumai a baya. Matsalolin annobar korona da suma suka yi tasiri ga tattalin arziki da kuma rashin tsari ko almubazaranci da kudaden al'umma, tattalin arzikin Cuba ya shiga tsaka mai wuya irinsa mafi muni a shekaru. Wadannan sauye-sauye kusan somin tabi ne a kokarin da fadar White House ta Amurka a yanzu ke yi wajen daidaita alaka da Cuba a wannan lokaci.	https://www.bbc.com/hausa/labarai-61474526
politics	Dan kishin kasar da ke zagaya Najeriya don mutane su mallaki katin zabe	"Danna hoton da ke sama don kallon bidiyon: Wani dan kishin kasar Najeriya Abba Adam wanda akafi sani da E Racket a kafafen sada zumunta ya lashi takwabin zagaya dukkan jihohin kasar domin fadakar da mutane muhimmancin mallakar katin zabe. Abba ya ce ya fara fafutukar ganin mutane sun yanki katin zabe ne tun lokacin da Hukumar Zabe mai Zaman Kanta ta Kasa INEC ta yi korafin rashin masu yankar katin yadda ya kamata. E Racket ya kuma ce kishin kasa ce ta sa ya ke yawon fadakar da mutane alfanun mallakar katin na zabe. ""Ba zancen zaben PDP ko APC ko kuma sauran jam'iyyu ba ne, abu mafi muhimmanci shi ne mallakar katin zabe"" a cewarsa. Ya zuwa yanzu, E Racket ya zagaye jihohi da dama a Najeriya kuma ya ce burinsa shi ne ya kammala shiga duk jihohin kasar. Malamin ya kara da cewa magoya bayansa a kafafen sada zumunta ne ke bashi kwarin gwiwa wajen ci gaba da aikin da ya soma. INEC dai ta ce a ranar 31 ga watan Yulin 2022 ne za ta rufe yin katin zabe."	https://www.bbc.com/hausa/articles/c1vg75q0vg0o
technology	Abin da ya sa China za ta iya kere kasashen duniya wajen mallakar makamai	"China na gaggawar kafa rundunar soji mafi karfi a duniya cikin sauri. Ta kara bunkasa fasahar makamai masu linzami, da makaman nukiliya, da basirar na'ura sun janyo damuwa ga kasashen yammacin duniya, wadanda suka yi amanna da cewa nan gaba kadan kasar za ta karfafa sojojinta fiye da kowacce kasa a duniya. Shugaba Xi ya bai wa sojojin China umarnin sake fasalin rundunar da zamanantar da ita nan da shekarar 2030. Ya ce su tabbatar sun zarce takwarorinsu na duniya, ta hanyar yaki da yin nasara daga nan zuwa shekarar 2049. Wannan gagarumin yunkuri ne, amma babu wata kasa da ake takalar fada. Masu sharhi na kasashen waje na sukar China kan kunbiya-kunbiya, da kin bayyana adadin kudaden da za ta kashe wajen bunkasa tsaron kasarta, da kuma adadin abin da za a kara na samun nasarar. Beijing dai na wallafa kididdigar kudaden da gwamnati ke kashewa. Amma kididdigar da kasashen yamma ke da ita na kudin da take kashewa na bunkasa tsaronta ya zarce wanda ake gani a zahiri. An yi amanna da cewa a halin da ake ciki baya ga Amurka, China ce kekashe makudan kudade wajen bunkasa sojinta a duniya. Karuwar kasafin kudin rundunar sojin China ya sha gaban tattalin arzikin ta na shekaru 10 da suka gabata, kamar yadda cibiyar bincike da kididdiga ta Washington ta bayyana. A watan Nuwamba, ma'aikatar tsaron Amurka ta yi hasashen China na kokarin bunkasa makamin nukiliyarta da kashi uku daga nan zuwa karshen 2030. ""Akwai alamun China za ta samar da kwanson nukiliya 1000 kafin shekarar 2030"". Kafar yada labaran China ta kira ikirarin da ba shi da tushe bare makama, tare da cewa karawa ko bunkasar makaman nukiliya bai kai inda ake magana ba, zuzutawa ake yi. Haka kuma, kwararru a cibiyar binciken kasa da kasa ta Stockholm, ta wallafa rahoton ta na shekara-shekara kan yadda ake bunkasa kwanson nukiliya, ya nuna cikin shekarun nan China ta kara bunkasa kwanson makaman nukiliyarta. Amurka ta sha gaban China wajen adana kwanson makaman nukiliyarta a rumbun ajiya, inda ta ke da kwanson guda 5,550, sai dai ana ganin bunkasa makaman nukiliyar kasar babbar barazanar ce ga kasashen yamma. ""Makaman nukiliyar China su ne batu mafi mihimmanci,"" kamar yadda Veerle Nouwens, na cibiyar bincike ta Royal United Services da ke Landan ya bayyana. ""Akwai gagarumin rashin yadda daga bangarorin biyu, kuma kin amincewa sasantawar alamu ne da ke nuna dukkan bangarorin ba sa bukatar hakan. Ga kuma karuwar fargaba kan hadarin da ake ciki."" Makamai masu linzami da ke cin dogon zango, na tafiya mai karfi sau biyar idan aka kwatanta da karar da ake ji. Gudun su bai kai kananan makamai masu linzami da ke tafiya kamar kiftawar ido ba, suna da wuyar ganowa ko da a cikin jirgi ne, suna samun kariya daga iska. ""China ta gano an dade da barinsu a baya, don haka suke kokarin gaggauta bunkasa nasu cikin sauri da fatan su wuce sauran kasashe,"" Kamar yadda Dr Zeno Leoni, na kwalejin King's da ke birnin Landan ya bayyana. ""Abin da suke kokarin yi a yanzu shi ne bunkasa makamai masu karfi da cin dogon zango."" Sai dai China ta musanta gwajin makaman masu linzamin, amma kwararru sun yi amanna da cewa an yi gwajin makaman roka sau biyu a lokacin bazara, sun nuna sojojin sun shirya tsaf kuma su na kan hanyar cimma burin da kasar ke da shi. Sai dai babu tabbacin salon da China ke amfani da su wajen bunkasar makamanta. Akwai dai abubuwa guda biyu: Kuma ta yiwu China ta yi nasarar samar da duka biyun da kuma harba su a lokaci guda. Dr Leoni ya ce yayin da makami mai linzami samfurin hypersonic ka iya kasancewa ba shi zai sauya tsarin China na kera makaman ba, za su iya zama wadanda za a yi amfani da su domin cimma wata bukata. ""Su jiragen da ke daukar makami mai linzamin na da matukar wuyar karesu,"" In ji shi. Fasahar kirkira da kutse ta intanet Ma'aikatar tsaro a Amurka, ta ce China ta maida hankali kan bunkasa fasahar yaki a zamanance, da makomar sojojinta, da fargabar shigowar fasaha, musamman fasahar kirkira. Makarantar horas da sojoji mai amfani da kimiyya ta China, an ba ta umarnin sanya hakan cikin wani salo na horas da sojojin, a wani fannin kuma kamfanonin fasahar China masu zaman kansu na aiki tare da ma'aikatar tsaron kasar. Tuni China ta gudanar da ku kutse ta intanet mafi girma a duniya, kamar yadda kwararru suka bayyana. A watan Yuli kassahen Amurka da Birtaniya da Tarayyar Turai suka zargi China da kaddamar da kutse ta internet mafi girma ta hanyar amfani da manhajar musayar bayanai ta Microsoft. Sun yi amanna da kutsen ya shafi akalla kungiyoyi da kamfanoni 30,000 a fadin duniya, kuma an yi nufin  kwashe bayanan fitattun mutane, da manyan 'yan boko da kamfanonin da sauransu. China ta sha gaban Amurka a karfin sojin ruwa a duniya, sai dai kwararru sun ce yawan jiragen ruwan kasa ba dalili ne da ke nuna kasa ta bunkasa har ta fi karfin kowacce kasa ta fannin sojojin dare. Sai dai sun ce, gwaji da kayan aiki abin, na da muhimmanci. A halin yanzu, Amurka tana da karfi a sojan ruwa, inda take da jirage sama guda 11 yayin da China ke da guda biyu, da manyan jiragen ruwa na yaƙi. Amma ana sa ran China za ta faɗaɗa ƙarfin sojan ruwanta. Tsohon babban sojan China Kanal Zhou Bo, na Jami'ar Tsinghua a Beijing, ya ce yana ganin abu ne ""mai matuƙar muhimmanci"" ga China ta ƙarfafa sojan ruwanta domin magance duk wata barazana da take fuskanta. A takaici, ya ce: ""Babban matsalar da muke fuskanta shi ne tunanin takalar Amurka a ruwan China."" Rundunar sojnan ruwan China ta ce tsakanin 2020 zuwa 2040, yawan jiragen ruwan China zai su ƙaru da kusan kashi 40. Shin kasar China tana sauya matsayi ne zuwa wani matsayi mai barazana? A halin yanzu, tsarin kasar China har yanzu yana ""nasara ba tare da faɗa ba"", in ji Dokta Leoni, ko da yake ya kara da cewa zai iya canza wannan dabarar nan gaba. ""Kasancewa cikakken ingantaccen ƙarfin sojan ruwa zai iya zama wani babban mataki."" Sai dai babban Kanar Zhou ya jaddada cewa fargabar kasashen yammacin duniya ba ta da tushe. ""China ba ta wata niyya na yi wa duniya barazana, saɓanin Amurka,"" in ji shi. ""Ko da China ta zama mafi ƙarfi wata rana, zat a mutunta tsarinta. China ba yi yaƙi ba tun 1979, lokacin da ta yi yaƙin Vietnam, ba ta gwad ƙarfin sojinta ba a yanzu Da dama a yammaci da China na fatan hakan zai ci gaba da kasancewa."	https://www.bbc.com/hausa/rahotanni-59741282
business	Buhari ya koka kan umarnin kwace kadarorin Najeriya a Birtaniya	"Gwamnatin Najeriya ta ce tana duba yiwuwar kama wasu jami'ai da take zargi da hannu a wani hukuncin kotun Birtaniya da ya bukaci sai ta biya wani kamfani tsabar kudi har dala biliyan 9, saboda saba yarjejeniya da suka kulla. Wata kotun London ce ta umarci gwamnatin Nijeriya a ranar Juma'a ta biya kamfanin Process & Industrial Developments Ltd (P&ID) wadannan makudan kudi ta hanyar kwace kadarorinta. Mai magana da yawun shugaban Najeriya Malam Garba Shehu, ya ce batun tsohuwar shari'ah ce da jami'an gwamnatocin baya suka gaza wajen daukaka kara, har damar ta rufe. ""Masu mulki a wancan zamani ba su daukaka kara ba har kofa ta toshe,"" in ji shi. Ya kuma ce gwamnatin Buhari ta yi kokarin tunanin matakin da za ta dauka domin jinkirta aiwatar da hukuncin domin bude kofar ta daukaka kara amma kotun a Ingila ta ce ba zata bayar da wannan dama ba. Ya zargi jami'an gwamnatin baya da yin sakaci kan abin da ya kira hadin bakinsu don a cuci Najeriya har suka bari abu ya kasance haka. Ya ce duk da gwamnati za ta daukaka kara amma abu na farko da za a yi shi ne duk wani wanda aka san da hannunsa a cikin wannan hadin baki don a cuci Najeriya tare da wani kamfani na kasar waje, gwamnati za ta sa a kamo su kuma za ta dauki mataki akansu. Wata sanarwa a shafin intanet na kamfanin ta ce yarjejeniyar ta ba shi damar gina wata katafariyar masana'ntar gina sarrafa iskar gas wadda Najeriya za ta karba kyauta don bunkasa lantarki a kasar. Amma kamfanin ya ce ya fuskanci karin kudin ruwa a kullum saboda rushewar yarjejeniyar, batun da lauyoyin gwamnatin Najeriya suka ce ya wuce hankali. Tun farko a 2017 kotu ta bukaci Najeriya ta biya kamfanin kusan dala biliyan shida da rabi kafin yanzu kuma kotun London ta kara dala biliyan biyu da miliyan dari hudu. Jimillar kudin dai ta kai kwatankwacin kashi 20 cikin 100 na dukiyar da Najeriya ta ce ta tara na lalitar kudadenta na kasashen ketare wato dala biliyan 45."	https://www.bbc.com/hausa/labarai-49391004
religion	Tarihin gicciye Yesu a mahangar addinin Kirista	"Mabiya addinin Kirisita a fadin duniya kan gudanar da bukukuwan Easter duk shekara domin tunawa da gicciyewa da kuma tashin Yesu Almasihu daga cikin matattu. Bikin dai a kan fara shi ne tun daga dare irin na Alhamis zuwa wayewar garin Juma'a a kuma kammala a ranar Litinin ta gaba. A tattaunawarsa da BBC, Rabaran Murtala Mati Dangora, mataimakin shugaban kungiyar Kiristoci ta Najeriya reshen jihar Kano ya ce bukukuwan Easter sun kasu kashi biyu; akwai wanda ake kira Juma'a mai Tsarki wato ''Good Friday'', da kuma Easter Monday. Rabaran Dangora ya kara da cewa ""Juma'a mai Tsarki ko kuma ''Good Friday'' rana ce ta saduda, rana ce ta komawa ga Allah, rana ce ta tunani domin wahala da Yesu Almasihu ya sha a ranar."" ""A ranar ne aka zartar masa da hukuncin kisa a bisa umarnin sarkin Pontius Bilatus a wancan zamani, a ranar ne sojojin Romawa suka gicciye shi, a ranar ne kuma ya mutu, a ranar ne kuma aka saka shi a kabari bayan da aka yi jana'izarsa,"" in ji shi. Ya kuma ce: ""Abin da aka bayyana a cikin littafin tsohon alkawari, cewa ya auku ne a rana ta uku da binne shi, bayan da Romawan suka gicciye shi a wani waje da ake kira Calvary ko kuma Golgotha da ke wajen birnin Kudus.'' Don haka in ji Reverend Dangora wannan rana ba ta shagali ba ce kawai, rana ce da ake son duk mabiya addinin Kirsita su yi wannan biki cikin neman salama. ""Duk lokacin da ranar Juma'a mai Tsarki ta kewayo mukan yi kira ga jama'a da su kasance cikin saduda, da komawa ga Allah, su zama ga tunanin cewa rai mai mutuwa ne, ko wane mai rai zai dandana mutuwa, don idan har Almasihu ya mutu ba wani mahaluki da ba zai mutu ba."" Rabaran Dangora ya dada yi wa BBC karin bayani game da tarihin yadda aka gicciye Yesu Almasihu da cewa daya daga cikin almajiransa da ake kira Yahuza shi ne ya ci amanarsa ya bayar da shi ga abokan gabansa. ""An fara wannan tun ranar Laraba zuwa Alhamis, har ya zuwa ranar Juma'a da aka zartar masa da hukunci, irin yadda Romawa ke yi wa wadanda suka aikata laifi,"" a cewarsa. Ya kara da cewa ""kodayake Yesu Almasihu ba wai ya aikata laifi ba ne amma ya dauki zunubanmu ne shi ya sa ya zama kamar laifi a gare shi, don haka sai aka saka ita ce a kafa masa kusa a hannuwa da kafa aka daga shi sama."" Wannan gicciyewar da aka yi masa a cewar malamin na Kirista, sai da ya shafe sa'oi uku zuwa hudu a kan gicciyen sannan aka bayyana cewa ya mutu, daga nan ne a cikin almajiransa akwai wani da ake kira Yusuf ya je ya roki alfarma wurin sarki cewa yana bukatar gangar jikin Yesu Almasihu zai yi masa jana'iza. ""Yadda Yahudawa suke jana'iza ya bambanta da yadda mu muke yi, yayin da muke haka rami mu saka mutum, su kuma ko wane magidanci kan tanadi rami na saka duk wanda ya rasu, don haka dama Yesu Almasihu ya riga ya tanadi wannan rami da aka saka shi aka rufe, sannna aka saka masa hatimin hukuma.'' Malam Dangora ya ce saboda farkon kafa addinin Kirista ne don haka mabiya addinin ba su dauke shi da sauki ba, sun shiga damuwa sosai don lokacin da aka zo za a kama Yesu Almasihu daya daga cikin almajiransa Bitrus ya zaro takobi ya sari wani har ya cire masa kunne. A cewarsa: ""Yesu Almasihu ya ce, masa a'a Bitrus idan ina so za iya umartar rundunar mala'iku su je su hallaka su amma yaki ba na nama da jini ba ne, don haka ka mayar da takobinka, don haka kashe shi ya zama cikar annabci ne."" Rabaran din ya kuma bayyana yadda mabiyan ke muhimmantar da wannan rana wajen yanka rago da zubar da jini wanda ke misalta Yesu don tunawa da 'yanci daga zunubi. Ya kuma ce mabiyan kan bayar da kyaututtuka lokacin bikin Easter, in da ya ce kamar yadda aka saba a ko wane lokaci irin wannan yana yin kira ga mabiya addinin Kirista da su koma ga Allah su kuma rika yin azumi da neman tuba tare da yin la'akari da gudanar da harkokin rayuwa a kan tafarkin da Yesu Almasihu ya bar musu."	https://www.bbc.com/hausa/rahotanni-56613944
sports	Carlo Ancelotti ya dauki Champions League hudu a tarihin gasar	Carlo Ancelotti ya zama koci na farko da ya lashe Champions League guda hudu a tarihin gasar. Ranar Asabar Real Madrid ta yi nasara a kan Liverpool da ci 1-0 a karawar da suka yi a Faransa, inda ta lashe Champions League na 14 jumulla. Vinicius Junior ne ya ci kwallon tilo da ya bai wa kungiyar damar lashe kofin Zakarun Turai na bana, bayan da ta ci La Liga na kakar nan kuma na 35 jumulla. Ancelotti dan kasar Italiya ya zama na farko da ya dauki Champions League hudu a matakin koci, bayan Bob Paisley da kuma Zinedine Zidane, wadanda kowanne ya lashe sau uku-uku. Haka kuma dan kasar Italiya shi ne kan gaba da ya je wasan karshe karo biyar, ya dauki biyu a Real Madrid da biyu a AC Milan. Ya fara cin kofin a Real Madrid a 2014 a Lisbon a kakar farko da ya fara jan ragama, inda Real ta doke Atletico Madrid 4-1. Karon farko da ya fara daga kofin shi ne a AC Milan a 2003 a Old Trafford, inda suka yi nasara a kan Juventus a bugun fenariri, sannan ya dauki na biyu a 2007, bayan doke Liverpool 2-1 a Athens. A Real Madrid kuwa ya lashe Champions League a 2012 da kuma 2022. Ancelotti ya shiga jerin kociyoyin Real Madrid da suka dauki Champions League fiye da daya a kungiyar da suka hada da Zidane mai uku da Villalonga mai biyu da kuma Carniglia. Sauran sun hada da Miguel Muñoz da Del Bosque da kuma Heynckes, wanda ya dauki kofi na bakwai.	https://www.bbc.com/hausa/wasanni-61624380
politics	Mahdi Aliyu Gusau: Wasu 'yan majalisar Zamfara na so a tsige mataimakin gwamnan jihar	"Wasu 'yan majalisar dokokin jihar Zamfara  da ke arewa maso yammacin Najeriya sun sha alwashin tsige mataimakin gwamnan jihar Mahdi Aliyu Gusau bisa zargin saba doka. Hakan na zuwa ne bayan da mataimakin gwamnan ya ki bayyana a gaban majalisar kamar yadda ta buƙaci ya yi don amsa tambayoyi. Mataimakin gwamnan ya kafa hujjar cewa tuni kotu ta umurce su da su dakatar da gayyatar da suke masa. Honorabul Yusuf Alhasan Muhammad Kanoma, mai wakiltar Maru ta arewa a majalisar, ya shaida wa BBC cewa Mahadi Aliyu Gusau ya saɓa ƙa'ida shi ya sa suka ga ya dace su tsige shi. ""Da farko ya shirya taron siyasa duk da kwamishinan ƴan sanda ya ce mishi kada ya yi, saboda a jajiberin taron an kashe kusan mutum 54 a Faru da Gora, amma bai saurari wannan shawara ba ya gudanar da taron. ""Bayan nan ne muka ga ya dace mu gayyato shi ya amsa tambayoyi, kuma abin damuwa baya ga wannan ma ya tara mutane yana zage-zage. Abin kunya ne a ce mataimakin gwamna na jiha ya zo ya yi wannan,"" a cewar Honorabul Yusuf Kanoma. Ya ce kamata ya yi a ce mataimakin gwamnan na alhinin kashe mutanen da aka yi. Ɗan majalisar ya ce takardar da kotu ta aike ta dakatar da su daga gayyatar mataimakin gwamna ta daina aiki ranar 28 ga wata amma sun sake gayyatarsa ran 29, ya ce kuma Mahadi Aliyu Gusau ya sa hannu kan wata takarda da ya aike wa majalisar ta amsa gayyatarsu. Ya ce a halin yanzu kwamitin harkokin shari'a na majalisar na nazari kan takardar kuma za su gabatar da rahotonsu ga majalisa inda daga nan ne za a ɗauki mataki na gaba. Sai dai Honorabul Yusuf Alhassan Kanoma ya ce idan mataimakin gwamnan zai bayyana a gaban majalisar suna iya yafe masa laifin da suke ganin ya yi. A ƙarshen watan Yuni ne gwamnan jihar Zamfara Mohammed Bello Matawalle ya sauya sheƙa daga babbar jam'iyyar hamayya ta PDP zuwa ta APC mai mulkin ƙasar. Sai dai mataimakin nasa, Barrister Mahdi Aliyu Gusau bai sauya sheƙa tare da ubangidansa ba ya ci gaba da zama a jam'iyyar PDP. A lokacin, mataimakin gwamnan ya nuna cewa babu wata hamayya da za ta taso a tsakaninsu duk da cewa a yanzu ba sa jam'iyya guda. Asali ma, mataimakin gwamnan ya bayyana cewa dama al'ummar jihar zamfara ce ta zaɓe su don su yi masu aiki kuma yana fata hakan za su ci gaba da yi. Haka kuma, mataimakin gwamnan ya shaida wa BBC a wata hira ta musamman cewa ba shi da niyyar sauya sheƙa zuwa APC, kuma ba ya fargabar tsigewa daga majalisa. Sai dai a farkon wannan watan na Yuli ne taƙaddama ta kunno kai bayan da majalisar dokokin jihar ta ce mataimakin gwamnan ya shirya wani taron siyasa ba tare da izinin jami'an tsaro ba. Daga nan ne kuma ta gayyace shi ya bayyana a gabanta don amsa tambayoyi amma bai amsa gayyatar ba, sai dai ya aike wa majalisar takardar kotu wadda ta hana'yan majalisar gayyatar shi. Amma majalisar ta sake aike masa da wata takardar gayyatar ranar 29 ga wannan watan."	https://www.bbc.com/hausa/labarai-58021545
politics	Zaben 2023: 'Tsarin karɓa-karɓa ba zai yi tasiri tsakanin APC da PDP ba'	"Wani jigo a jam'iyyar APC mai mulki a Najeriya ya bayyana cewa babu wata jam'iyya da tsarin karɓa-karɓa zai fidda ita a zaɓen shekara ta 2023 - batun da ke ci gaba da ɗaukan hankalin jama'a da ma ƴan siyasar ƙasar. Har yanzu dai jam`iyyar APC mai mulki ba ta bayyana shiyyar da za ta bai wa takarar shugabancin kasar ba. Alhaji Isa Tafida Mafindi wanda jigo ne a APC ya shaida wa BBC cewa wajibi ne jam`iyya ta ba da fifiko ga cancanta, idan tana so ta kai bantenta a shekarar 2023. ""Siyasa abin jama'a ne kuma jam'iyyar APC daga sake rajistar ƴan jam'iyya ta nuna alƙiblar da za ta bi don haka lokacin da za a fidda ɗan takara, waɗanda aka yi rajista suna da damar da za su duk wanda suka ga dama"". in ji Mafindi. Da yake tsokaci kan batun miƙa mulkiKudancin Najeriya kuwa, Mafindi ya bayyana cewa ""zamanin Jonathan Arewa ta yi wa Kudu kara, Arewa ta danne zuciya, da aka ce a haɗu a yi, ai raba ƙafa suka yi Kudu maso Yamma, inda Buhari bai samo ƙuri'u da ya samu daga Borno da Kano da Katsina da Kaduna da sauransu ba. da tuni sun hade da abokanansu suna mana gwalo"". in ji shi. Mafindi ya ce a ra'ayinsa, yana ganin mutumin da ya fi dacewa ya shugabanci ƙasar shi ne ɗan Najeriya da bai kai shekara 60 ba da haihuwa. ""A dubi wa zai sarrafa mana nama ya fidda ita da manta daga wuta, muna da irin waɗan nan haziƙan samari suna ko ina"". in ji jigon. Ya ƙara da cewa ba ya goyon bayan shiyya saboda a ganinsa biyan buƙatun ƴan Najeriya kuma ya kasance an sa Najeriya a gaba shi ne abu na farko da ya kamata a fi mai da hankali a kai. Masharhanta dai na yi wa al'amarin karba-karba kallon wani abu da 'yan kasar suka kirkira ba don yana cikin tsarin mulkin kasar ba."	https://www.bbc.com/hausa/shirye-shirye-na-musamman-57703549
entertainment	Trump da matarsa sun ziyarci cibiyar soyayya ta duniya a Indiya	"Shugaban kasar Amurka Donald Trump da mai dakinsa Melania sun ziyarci cibiyar soyayya ta Taj Mahal da ke Indiya a ranar farko da suka isa kasar. Wurin ya kasance waje na biyu da Mr Trump ya ziyarta a yayin ziyarar aikin da ya je Indiya. Da farko sai da Trump ya fara isa Gujarat, wato jihar Firai Minista Narendra Modi, inda aka masa tarbar alfarma. Daga nan ne kuma Mista Trump da matarsa suka wuce zuwa cibiyayyar soyayya ta Taj Mahal. Namaste, Indiya A yayin da ya isa Gujarat, Shugaba Trump ya gabatar da jawabi ga dubban mutane a babban filin wasan da ke jihar. Mista Trump ya fara jawabin nasa ne cewa "" Namaste"" wato gaisuwar 'yan kasar Indiya kenan. Trump ya ci gaba da cewa ""Indiya na gurbi na musamman a zuciyarmu"". Sannan ya ci gaba da sauran jawabai ga al'ummar kasar. Daga nan Mista Trump ya yi kokari ya fadi wasu kalmomi da Indiyanci. Mista Trump ya karkare jawabinsa da cewa ""Allah ya ja zamanin Indiya, Allah ya ja zamanin Amurka, muna matukar kaunarku sosai da sosai"". Ziyarar ta Mista Trump na zuwa ne a daidai lokacin da Mista Modi a 'yan kwanakin nan ya yi kaurin suna sakamakon wadansu matakai da gwamnatinsa ta dauka da suka janyo ce-ce-ku-ce. A watan Disambar 2019 ne, gwamnatin kasar ta Indiya ta amince da sabuwar dokar bai wa 'yan ci-rani damar zama 'yan kasa a Indiya, dokar dai ta bai wa baki da ba Musulmi ba da suka fito daga kasashen makwabta uku na Indiya damar zama 'yan kasa. Mista Modi dai ya shirya wa Shugaba Trump hadaddiyar liyafa. An dai yi bukukuwa kala-kala tare da nuna al'adu da wasanni da dama domin zuwan Trump. Cikin wuraren da Trump ya ziyarta har da Sabarmati Ashram, inda jagoran 'yancin kasar Indiya Mahatma Gandhi ya zauna. To sai dai kuma duk da kade-kade da raye-rayen da aka yi a yayin ziyarar Trump, yarjejeniyar kasuwancin da aka jima ana jira a cimma ba a kai ga cimmata ba. Amurka na daya daga cikin manyan abokan huldar kasuwancin India. Duk da dangantakar siyasa da ta tsaro da ke karuwa a tsakanin kasashen biyu, akwai wasu matsaloli a dangantakar kasuwancin da ke tsakaninsu. Mista Trump ya ce harajin da Indiya ke sanyawa a kan kayayyakin da ake shigar da su kasarta ya yi yawa, sannan ya bayyana Indiya a matsayin uwar karbar haraji."	https://www.bbc.com/hausa/labarai-51617654
religion	Ku San Malamanku tare da Sheikh Muhammad Musa Baƙo	"Sheikh Muhammad Musa Baƙo, shugaban Majalisar Malamai ta Ƙungiyar Izalatul Bid'ah wa Iƙamatussunna ta jihar Borno ya ce soyayyarsa da ƙwallon ƙafa ta kusa shagaltar da shi a lokacin ƙuruciya. An haife shi a garin Dikwa kuma ya girma a ƙasar Chadi da Kamaru da Sudan inda lokacin da yake ƙarami iyayensa suka tafi da su a hanyarsu ta tafiya Saudiyya. ""Ina ƙanƙani ban ma san lokacin ba. Irin tafiyar nan ta da wadda ake yi in za a je Saudiyya. Sun tsaya a ƙasashe da ke kan hanyarsu, suka yi noma kafin suka wuce Saudiyya,"" a cewar Sheikh. Ya ce sun daɗe a Chadi don har ya kai shekarun balaga ba su baro ƙasar ba. Ya shaida wa BBC cewa a al'adar gidansu ba a yin karatun boko sai karatun tsangaya kuma shi ya yi a ɓangaren Al-Ƙur'ani da sauran littattafai. An mayar da shi Maiduguri daga baya amma lokacin da aka fara yaƙi a Chadi sai iyayen nasa ma suka koma Najeriya. Ya ce a malamansa na farko akwai Malam Siddik, sannan akwai Gwani Isa sai Malam Ɗayyabu wanda Allah Ya yi wa rasuwa da kuma Sheikh Muhammad Abba Aji. ""Ashheik Abubakar Garba Musa Ɗanyaya a wurinsa na yi karatun Mukhtasar,"" a cewar malam. Ya bayyana cewa daga nan ne ya yi tunanin ya nemi ilimin boko duk da shekarunsa sun ɗan ja. Sheikh Baƙo ya ce ya shiga makarantar Higher Islam ya fara tun daga ajin farko har ya gama. ""Mun zauna tare da ƴaƴan da ba su ma kai shekarun ƴaƴana ba amma na jure na gama a 1997. Daga nan kuma na shiga difloma duk a nan Higher Islam inda na karanci fannin shari'a kuma na kammala a 2003,"" in ji Malam. Ya kuma bayyana cewa a shekarar 2010 ya shiga jami'ar Maiduguri inda a nan ya ɗan jima yana karanta fannin Larabci. Ya bayyana cewa a lokacin da yake almajiri Suratul Nisa'i da Suratul Najm sun fi ba shi wahala. ""Suratul Nisa'i ta ba ni wahala saboda wajen rabon gadon nan lissafi ne. Ya ɗan ba ni wahala amma yanzu Alhamdulillahi,"" in ji shi. Sheikh Baƙo ya ce babu surar da ya fi jin daɗin karantawa kamar Suratul Rahman, ya ce yana yawan maimaita wannan sura. Ya ce littafin da ya fi son ya karantar shi ne tafsirin Al-Ƙur'ani. Ya ce yana sha'awar karanta ayoyin Allah kuma ya karantar da su. Sheikh Baƙo ya ce babu abin da ya fi faranta masa rai irin matsayin da Allah Ya ba shi na almajiranci. ""Ba don komai ba sai don a iya tunanina babu wani matsayin da yake da farin ciki da alkhairi irin almajirci,"" a  cewar malamin. Yana son ya ci gaba da zuwa kamar Saudiyya don ya yi ibada kuma ya ziyarci kabarin Annabi tsira da aminci su tabbata a gareshi. 'Irin falala da ke cikin Sallah a Masallatan Makkah da Madina ya sa nake matuƙar ƙaunar zuwa Saudiyya. Ina so in gan ni ina Sallah a wadannan maslalatai, in sha ruwan zam-zam in yi safa da marwa,"" in ji Sheikh baƙo. Sheikh ya bayyana cewa yana son cin tuwo da miya. ""Ko wane irin gari ne ni dai na fi son in ci tuwo a kan ko wane abinci,"" in ji malamin. Malam yana da matan aure huɗu amma uwar gidansa ta rasu kwanan nan yanzu saura matansa uku. Yana da ƴaƴa 28 kuma babban burinsa shi ne ya rayu yana wa'azi don tunatar da mai sauraro da kuma kansa."	https://www.bbc.com/hausa/labarai-59077493
sports	Erik: Burina Man United ta buga wasan zakarun turai a badi'	Kocin Manchester United Erik ten Hag ya ce yana da burin ganin kungiyar ta samu zuwa gasar Zakarun Turai badi. Ten Hag na fatan hutun gasar cin kofin duniya da aka yi, zai taimaka ma yan wasansa su dora daga inda suka tsaya, wurin ganin sun kare cikin hudun farko. Ya ma ce watakila su iya lashe sarka a daya daga cikin gasannin da suke ciki. United ta kai zagayen kwata fayinal na gasar kofin Carabao bayan doke Burnley 2-0, sannan za ta kara da Nottingham Forest a gasar Premier League a Old Trafford ranar Talata. United na zaune ne na biyar a teburin na Firimiya maki uku tsakaninta da hudun farko, kuma koci Ten Hag ya ce ya shirya yin duk mai yiwuwa, don samarwa kungiyar gurbi a hudun farko kafin kakar wasannin ta kare. A sauran wasannin na Premir League da ake sa ran za su ja hankali, Arsenal za ta kara da West Ham a wasan hamayya na London, yayin da Manchester City za ta kece reni da Leeds United a Elland road.	https://www.bbc.com/hausa/articles/c1dz0e0dnn4o
entertainment	Michael Jackson: Waƙoƙin da kuka fi so na mawaƙin	"A ranar Alhamis 25 ga watan Yuni ne tauraron mawaƙi Michael Jackson ya cika shekara 11 da mutuwa bayan shekara kusan shekara 40 yana jan zarensa a fagen waƙa. Mawaƙin ɗan Amurka ya karaɗe lungu da saƙo na duniya da waƙoƙinsa, waɗanda da ya fara tun bai balaga ba kuma da alama har duniya ta tashi ba za a manta da su ba. Michael Jackson ya rasu ranar 25 ga watan Yunin 2009 yana da shekara 49 bayan ya sha wasu kwayoyi fiye da kima, a cewar rahotanni. Daga cikin irin ra'ayoyin da kuka bayyana mana, mun tsakuro irin waƙoƙin da suka burge ku kuma kuke tuna shi da su. Waƙar They Don't Care About Us ta yi fice matuƙa tun bayan sakinta a shekarar 1995 kuma samari a ƙasar Hausa musaman waɗnda ba su ƙware a Ingilishi ba kan ba ta sunaye iri-iri. Wani mai bibiyarmu mai suna @bukarkundila a shafin Twitter ya ce shi waƙar da ta fi burge shi ita ce ""awara da yaji da ɗumi-ɗuminta"", yana nufin ""They Don't Care About Us"". Yayin da @bendalhat ya ce shi waƙoƙin Thriller da Beat it ne ke tuna masa da Michael, shi kuwa @ybmmaskira Bellie Jean ya fi tunawa. A shafinmu na Facebook kuwa, Mayor Muhammad Yusuf ya bayyana cewa ya taɓa ganin tauraron mawaƙin a ƙasar Hadaddiyar Daular Larabawa wato UAE kuma waƙar Heal The World ya fi so. Babangida Nayilwa Bungudu ne ya ce duk da cewa shi ba ma'abocin waƙe-waƙe ba ne amma ya san cewa mawaƙin ya shahara. Shi ma Ahmad Ibn Aliyu Khamaaraway shi ya yi cewa waƙoƙi biyu ne suke burge shi - Thriller da Man in The Mirror- kamar yadda ake iya gani a ƙasa. Shafinmu na Instagram ma ba a bar shi a baya ba, inda mutum fiye da 250 suka bayyana ra'aytyoinsu game da shahararren mawaƙin. @zeezee_sko ta ce waƙar Human Nature ce ta fi burge ta, sai kuma @aminu_keanuwess da ya ce waƙoƙin You Are Not Alone da kuma Billie Jean ne nasa."	https://www.bbc.com/hausa/labarai-53183534
politics	Babu adalci a zargin shugaba Buhari na jan kafa kan dokar zaɓe - Garba Shehu	"Fadar Shugaban Najeriya ta ce babu adalci idan aka zargi cewa shugaba Muhamamdu Buhari na jan kafa wajen sanya hannu a kan kudirin dokar zaɓe ta 2022. Hakan na zuwa ne bayan ƙungiyoyin fararen hula da wasu masu ruwa da tsaki sun zargi shugaban da jan ƙafa wajen sa hannu a kan dokar duk da ɗumbin muhimmancinta. Mai magana da yawun Shugaban ƙasar, Mallam Garba Shehu ya ce masu waɗannan zarge-zarge ba su yi wa shugaban adalci ba. Sannan ya sake sake jadada cewa a ranar Juma'a 26 ga watan Fabarairu shugaba Buhari zai sa hannu kan ƙudurin dokar zaɓen da ake ce-ce-ku-ce a kanta. Malam Garba Shehu ya ce ba wai da zarar an kai wa shugaba Muhammadu Buhari takardu sai ya rattabawa hannu nan ta ke ba, dole sai ya duba ya yi nazari kafin hakan. Dalilansa na yin haka kuwa shi ne da zarar ya yi kuskure ba kan shi kadai zai tsaya a ciki ba, zai shafi Najeriya baki daya, in ji Garba Shehu. ''Ko yanzu haka da ake shirin sa hannu a kan dokar, kar a yi mamaki nan gaba idan lauyoyi suka dauki wani ɓangare na su, suka gabatar da ita gaban shari'a, kuma indai aka gano an yi ba daidai ba ko saɓawa kundin tsarin mulki, zai iya bada umarnin a rushe ta baki daya. Wanda duk ya san tsarin mulkin Najeriya bai ce sai dole an kafa dokar zabe watanni shida gabannin zaben ba, maganar harkar zabe idan an yi mata kyakkyawar fahimta aba ce mai sauki"". A baya dai an kai wannan doka gaban shugaba Buharin amma ya ce ba zai sanya hannu ba saboda wasu dalilai. Aka sake maidawa majalisa ta yi wasu gyare-gyare, tare da sake maidawa shugaban, wanda 'yan Najeriya sukai tunanin nan take zai rattaba hannu,sai kuma hakan ba ta faru ba. Sai dai Garba Shehu ya ce babu laifi a cikin sake dawo da dokar, domin sake nazarinta baki daya. Wasu dai na ganin in dai ba a sanyawa dokar hannu ba kan lokaci, hakan zai shafi jadawalin zaben shekarar 2023. Amma Garba Shehu ya ce tsarin mulkin Najeriya ne gaba da hukumar zabe. Kuma tsarin mulkin ya bai wa shugaban kasa kwanaki 30 kan duk dokar da ta zo gabansa kafin ya sanya mata hannu, sai idan wannan wa'adi ya cika bai yi hakan ba ne dokar ke komawa hannun majalisa idan sun samu rinjayen kashi biyu bisa uku su na da damar aiwatar da ita. ''Ko hukumar zabe da ta ce ta fito da tsarin zabe daga nan zuwa shekara guda, ina dokar da ta bada izinin yin hakan? babu ita, don haka hukumar zabe ba ta da izinin aiwatar da dokar da bata cikin tsarin mulkin Najeriya, ko dokokin majalisar kasa. Wani ya zo ya ce shugaba Buhari ya ci zabe da tsafta, yanzu ya zama cikas ga harkar zabe, babu adalci a cikin wadannan gunduma-gunduman maganganu, a dinga yi wa shugabanni adalci.'' Wannan na zuwa ne bayan kungiyoyin fararen hula sun gudanar da zanga-zanga a Abuja, domin matsa wa shugaban ƙasar lamba ya sa hannu a kan ƙudurin dokar zaɓen 2022. Kungiyoyin sun ce rashin sa hannun a kudurin dokar ya sa an makara a shirin tunkarar zaben shekarar 2023. Sun kuma ce doka ta yi tanadin cewa hukumar zabe ta sanar da takamaimai ranakun zabe shekara guda kafin zuwan lokutan."	https://www.bbc.com/hausa/labarai-60502307
religion	Jihohin Kano da Zamfara sun yi zarra a musabaƙar ƙasa ta 2021	Jihohin Kano da Zamfara sun yi zarra a musabaƙar ƙasa ta 2021	https://www.bbc.com/hausa/media-56550842
religion	Bashir Dan Musa: Ina takaicin yadda aka lalata yabon manzon Allah	"Latsa hoton da ke sama domin kallon hira da  Bashir Ɗan Musa: Fitaccen mawaƙin begen Annabi Muhammad SAW, Malam Bashir Ɗan Musa ya ce yana matukar takaicin yadda aka lalata yabon manzon Allah (SAW) a shekarun nan. Bashir Ɗan Musa ya bayyana haka ne a wata tattaunawa da ya yi da BBC Hausa, inda ya ce rashin ilimi da kuma son rai ne ya kai masu yabo ""suka faɗa duhun jahilci"" a wannan lokaci. ""A baya mukan rubuta waƙa mu bai wa junanmu kamar ni da Rabi'u Usman Baba da Rufa'i Ayagi da Bashir Tashi da sauransu, idan akwai kuskure mu gyara wa juna. ""Za a duba idan ka bai wa Annabi haƙƙin Allah sai a gyara, in kuma ka bai wa wani waliyyi hakkin da ba nasa ba shi ma a gyra maka,"" in ji Malam Bashir. Ya ce idan kana buƙatar yabon Annabi ba sai ka kushe wanda suke tare da shi ba ko kuma 'yan uwansa annabawa ""saboda kowa matsayinsa daban"". ""Idan mutum yana so ya yi bege kamar yadda ya kamata a kan turbar gaskiya to sai ya bi sawun magabata. ""An gama duk wani yabo da za a yi wa ma'aiki, mafi kyau sai mutum ya bi turbar da magata suka bi sai a dace. Amma da ka yi yadda kake so to sai ka zame. ""Da akwai waɗanda suke yin yabo karshe ba sa samun ladan komai, saboda ba sa yin sa kamar yadda ya kamata."" Malam Bashir ya ce shi da ire-irensa sun fara yin ƙasida tun suna zuwa Islamiyya. Iyaye da 'yan uwa sun ba su kwarin gwiwa kan abin da suka sa gaba na yabo. Dan Musa ya ce ya rubuta ƙasidu da bai san adadinsu ba, saboda tun a wancan lokacin yake rubuta wakokin yabo yana bayarwa ana rerawa. Mawaƙin ya shahara ne da waƙar ""Salli ala khairil wara fagafirlana ya rabbana bi jahi sayyadil wara. Kodayake da aka tambaye bai ce ita ya fi so ba, amma ya yi murmushi ya ce: ""Ita ce ta fi shahara a cikin mutane."" ""Na daɗe ina bege kuma babu abin da bege bai yi mani ba. Wata rana ina bege aka tsayar da ni aka ce an biya mani kujerar Makka [aikin Hajji], zan je in gaishe da fiyayyen halitta,"" a cewar Bashir Ɗan Musa. ""A ɓangaren yabon auliya'u kuwa, na yi wakata da nake cewa ""A gaida kalifar TijjaniSshehu Ibrahim Inyasi"". Na yi ta a gaban 'ya'yan Shehu Ibrahim kuma sun yi mani kyauta."" A cewarsa, yabon da ya yi wa wadannan bayin Allah ya sanya shi ne karkashin darajar Ma'aiki, ""babu son rai babu neman wata daukaka daga wani in ba masoyinsa ba"". ""Yabon ya karbu yanzu a duniya don haka akwai wadanda za mu iya cewa za su gaje mu, amma ina kara jaddada cewa yabo ana yin sa ne kan ilimi."" Bashir Dan Musa ya ce yana da mata ɗaya da 'yaya 10 - maza huɗu da mata shida kuma duk suna raye. ""Babban burina a rayuwa shi ne dawwama a kan tafarkin Ma'aiki, ya'ya da jikoki su tafi suma a kan wannan tafarki."""	https://www.bbc.com/hausa/58138144
sports	Tsohon dan wasan AC Milan Mihajlovic ya mutu	Tsohon dan wasan AC Milan da Bologna Sinisa Mihajlovic ya mutu yana da shekaru 53. Tsohon mai tsaron bayan na tsohuwar Yugoslavia wanda ya taba lashe kofin zakarun Turai a 1991, ya yi jinyar kansar jini da ya sanar ya kamu da ita tun 2019. An kuma yi masa tiyata a lokacin kuma ya warke. To amma daga baya aka sake masa gwaji aka tabbatar masa cewa cutar ta dawo. Mihajlovic ya taba cin kofin gasar Serie A ta Italiya da Lazio da Inter Milan, kuma ya buga wa Roma da Sampdoria wasanni. A matakin kasa Mihajlovic ya buga wasanni 63 tsakanin 1991 zuwa 2003. Hakama ya wakilci tsohuwar Yugoslavia a gasar cin kofin duniya ta 1998, da kuma ta nahiyar Turai a 2000. Bayan ritayarsa, Mihajlovic ya horar da tawagar kasarsa da kuma tsohuwar kungiyarsa Bologna ta Italiya, har zuwa watan Satumba da aka sallame shi saboda gaza samun nasarori. Hukumomin kwallon kafa na Serbia da kuma Serie A duka sun fitar da sanarwar alhinin rashin Sinisa Mihajlovic, inda hukumar ta Serbia ta ce ''duniyar kwallo ta yi rashin shahararren dan wasa wanda makura ne a bugun tazara a tarihin kwallon kafa.'' Ta kara da cewa '' ya bar tabon da ba zai taba gushewa ba ga Serbia da gasar Serie A.''	https://www.bbc.com/hausa/articles/cd1d09j7dx3o
religion	Bidiyon Ku San Malamanku tare da Sheikh Abubakar Abdussalam Baban Gwale	A wannan makon filin Ku San Malamanku ya tatauna ne da Sheikh Abubakar Abdussalam Muhammad, Baban Gwale	https://www.bbc.com/hausa/media-61918166
technology	Fasinjan da bai iya tuki ba ya saukar da jirgi bayan da matukinsa ya suma a Amurka	"Wani fasinja da bai san yadda ake tuƙin jirgi ba ya saukar da wani jirgi a Florida na Amurka bayan matuƙin jirgin ya suma. Cikin wani sautin murya daga cikin jirgin, ana iya jin fasinja Darren Harrison na faɗa wa masu kula da saukar jirgi cewa ""an samu gagarumar matsala"". Wani mai kula da tashi da saukar jirage da ke koyar da matuƙa jirgi sabbi hannu ne ya taimaka wa mutumin yadda zai saukar da jirgin a filin jirgi na Beach International Airport ranar Talata. Mutanen sun gamu a kakan titin jirgin daga baya don taya juna barka. Ba a bayyana halin da matuƙin jirgin yake ciki ba, amma ana ci gaba da kula da shi a asibiti. Tinja-tinjar da ta faru tsakanin fasinjan da mai taimaka masa ta haddasa dirama. HARRISON: ""Na samu gagarumar matsala a nan. Matuƙina ya ɗauke wuta. Ban san yadda zan tuƙa jirgin ba."" Mai Kula da Jirgi: ""ATC: 333 Lima Delta, Roger, kuna ina yanzu?"" HARRISON: ""Ban san komai ba. Ina iya ganin kogin Florida a gabana amma dai ban sani ba."" Mai Kula da Jirgi: ""Ka bar fuka-fukai yadda suke kuma ka ci gaba da bin kogin, arewa ko kudu. Muna ƙoƙarin gano inda kake."" Robert Morgan, mai kula da tashin jirage a filin jirgi na Palm Beach International Airport, na cikin lokacin hutunsa lokacin da abokin aikinsa ya faɗa masa halin da ake ciki. Mista Morgan bai taɓa tuƙa irin jirgin ba - Cessna 208 mai inji ɗaya - duk da shekara 20 da ya shafe yana aiki, amma ya yi amfani da tasawirar masarrafar jirgin don ya taimaka wa mutumin saukar da shi. ""Na san cewa jirgin na tafiya kamar kowane jirgi. Na san cewa kawai dai akwa buƙatar na kwantar masa da hankali, na nuna masa hanyar kuma na faɗa masa yadda zai rage ƙarfin gudu don ya sauka,"" Mista Morgan ya faɗa wa WPBF-TV. A sautin da aka naɗa, an ji Mista Morgan na koya wa mutumin ""tura hannun giya gaba ka sauka a hankali sosai"" lokacin da ya kusa sauka. Bayan jirgin ya sauka, an ji Mista Morgan na yabon fasinjan a wajen sauran matuƙa jirgi. ""Ka ce fasinjojin sun sauke jirgin?"" a cewar matuƙin jirgin. ""Wayyo Allahna. Aiki ya yi kyau."" Hukumar Kula da Sufurin Jiragen Sama na bincike kan lamarin."	https://www.bbc.com/hausa/labarai-61421948
entertainment	Gasar Hikayata: Shawarwari kan yadda ake rubuta gajerun labarai daga Fauziyya D. Sulaiman	Ku latsa hoton da ke sama don kallon bidiyon: A yayin da ya rage 'yan makwanni a rufe shiga Gasar Hikayata ta BBC hausa ta shekarar 2020, mun tsara gabatar muku da wannan bidiyo domin ba ku ƙarin haske kan yadda za ku shiga gasar. A cikin wannan bidiyon, marubuciya Fauziyya D Sulaiman ta bai wa mata shawarwari kan yadda ake rubuta gajerun labarai, musamman ga masu sha'awar shiga Gasar Hikayata ta BBC Hausa ta 2020.	https://www.bbc.com/hausa/media-53806120
sports	Potter ya fara jan ragamar Chelsea a Premier da kafar dama	Sabon kocin Chelsea, Graham Potter ya fara da cin wasan Premier a karon farko da ya ja ragamar kungiyar Stamford Bridge a babbar gasar tamaula ta Ingila. Ranar Asabar Chelsea ta yi nasara a kan Crystal Palace da ci 2-1 a Selhurst Park karawar mako na takwas a Premier League. Minti bakwai da fara wasa Palace ta ci kwallo ta hannun Odsonne Edouard, daga baya Pierre-Emerick Aubameyang ya farke tun kan su je hutun rabin lokaci. Dan wasan tawagar Gabon ya kafa tarihin cin kwallo a wasansa na farko a Arsenal, yanzu kuma a Chelsea. Kungiyar Stamford Bridge ta sayo tsohon dan kwallon Arsenal a bana daga Barcelona karkashin Thomas Tuchel. Potter ya maye gurbin Tuchel, bayan kasa taka raar gani a kakar bana duk da makudan kudin da kungiyar ta kashe wajen sayo sabbin 'yan wasa a bana. Daf da za a tashi daga wasan ne Conor Gallagher ya ci wa Chelsea na biyu da ta hada maki ukun da take bukata. Wannan shi ne wasa na biyu da Potter ya ja ragamar Chelsea, bayan tashi 1-1 da RB Salzburg a Champions League. Da wannan sakamkon Chelsea ta hada maki 13, bayan cin wasa hudu da canjaras daya da shan kashi a biyu. Kungiyar Stamford Bridge za ta buga wasa na gaba da AC Milan a Champions League. Palace wadda karawa daya ta ci a bana da canjaras uku, ta yi rashin nasara wasa uku da makinta shida kenan. Za kuma ta kece raini da Leeds United a wasanta na gaba a Premier League.	https://www.bbc.com/hausa/articles/cz97lz4wg1ro
health	Coronavirus: Ana amfani da magungunan HIV 'a kan masu cutar'	"Masu dauke da cutar HIV ko Sida sun yi korafi kan yadda gwamnatin kasar take amfani da magungunansu domin warkar da cutar korona. Sun ce hakan ne ya sa magungunan nasu suka yanke, lamarin da ya jefa wasu masu dauke da cutar cikin mawuyacin hali. Kaso 90 cikin 100 na maganin da masu cutar ta HIV ke amfani da shi na zuwa ne daga kasashen duniya a matsayin tallafi. Wani jagora a kungiyar masu cutar a Najeriyar ya shaida wa BBC cewa, akwai magungunan da ya kamata ace gwamnatin kasar ta siya amma bata siya ba. Ya ce ""Wasu daga cikin magungunan da ake sha ma tun karshen shekarar 2019 suka kare, kuma rabon gwamnati da ta siya irinsa tun shekarar 2018"". Jagoran ya ce ""Baya ga wadanda suka kare akwai kuma wadanda suka yi karanci koda yake mun samu labari cewa a kasuwannin duniya ma akwai karancinsa"". Ya ce akwai daya daga cikin magunguna da masu cutar ke sha da ake yi wa masu cutar korona amfani dashi, ba a Najeriya kadai ake amfani dashi ga masu korona ba, har ma a wasu kasashen duniya. Jagoran ya ce ""Na kira shugaban kwamitin shugaban kasa da ke yaki da cutar korona na shaida masa cewa an yi mana amfani da magani a kan masu cutar korona kuma gwamnati ta gaza siyo mana shi"". Ya ce "" Ba zai yiwu gwamnati ta gaza siyo mana maganin dan kalilan da turawa suka kawo mana ba, sannan a dauki namun a rinka yi wa masu cutar korona magani ba"". Ya ce a dalilan rashin wasu magungunan ko kuma karancinsu, akwai wadanda ke da cutar HIV din da a yanzu ko mutuwa aka ce sun yi ba mamaki. Jagoran ya ce, suna kira ga gwamnati da ta taimaka a samar musu da magungunansu saboda gudun fadawa mawuyacin hali."	https://www.bbc.com/hausa/labarai-52900909
business	Trump ya hana 'yan ci rani daga Najeria da kasashe biyar shiga Amurka	"Amurka ta sanar da fadada haramcin ba da takardun izinin shiga kasar, wato biza, inda ta kara kasashe shida ciki kuwa har da Najeriya, kasa mafi yawan mutane a nahiyar Afirka. Daga yanzu za a hana 'yan kasashen Najeriya da Eritrea da Sudan da Tanzania da Kyrgyzstan da Myanmar samun wani rukuni na bizar. Amma 'yan kasar za su iya shiga Amurkar a matsayin masu yawon bude ido da shakatawa. A shekarar 2018, Amurka ta ba wa 'yan Najeriya takardun izinin shiga kasar ninki biyu fiye da jimillar wadda ta bai wa sauran kasashen biyar. Wani jami'i ya ce an dauki sabbin matakan ne saboda gazawar kasashen shida ta cimma ka'idar Amurka ta musayar bayanai na tsaro. ""Kasashen suna so su ba da hadin kai a mafi yawan bangarori, amma saboda da wasu dalilai, sun kasa cika sharudan da muka gindaya musu,"" a cewar mukaddashin sakataren tsaron cikin gida Chad Wolf a hirarsa da 'yan jarida ranar Juma'a. Yace hukumomi suna aiki da kasashen dan karfafa tsarinsu na tsaro domin taimaka musu wajen ganin an cire su daga kasashen da aka sanya wa haramcin. A shekarar 2017 ne Shugaban Amurka Donald Trump ya fara sanya harmacin shiga Amurka. A yanzu haka ta rufe iyakokinta ga kasashen bakwai, da mafi yawan 'yan kasashen suke musulmi. A shekarar 2018 Amurka ta baiwa fiye da 'yan ci rani  8,000 daga Najeriya izinin shiga Amurka. A shekarar kuma an ba wa 'yan Sudan 2,000 bizar shiga Amurkar, mutum 290 daga Tanzaniya sannan aka ba wa 'yan Eriterea 31 kawai. Dama Amurkar ta bayyana haramcin ba da wasu rukunin biza ga 'yan Eriterea a 2017. Me sabon haramcin ya kunsa? Amurka ta ce za ta dakatar da ba da biza da za ta bai wa mutum damar zama dan Amurka ga 'yan Najeriya, da Eritrea da Kyrgyzstan da Myanmar. 'Yan Sudan da 'yan Tanzania ba za su samu damar neman shiga Amurka ba rukunin ""diversity visas"", wacce 'yan wasu kasashe ke iya samu ta hanyar caca. Mr Wolf ya ce, 'yan kasashen za su iya neman bizar takaitaccen zama - da suka hadar da ta masu ziyara, da ta masu yin kasuwanci, ko kuma mutanen da suke neman magani, duka wadannan mutanen haramcin bai shafe su ba. Daga cikin kasashen da suke fuskantar sabon haramcin, Najeriya ce ta fi yawan 'yan ci rani dake zuwa Amurka. Alkaluman gwamnatin na Amurka sun nuna cewa, ma'aikatar harkokin wajen Amurka ta bai wa 'yan ci rani daga Najeriya 8,018 biza a 2018. Mafi yawan 'yan Kyrgyzstan da Sudan musulmi ne, yayin da kimanin 50% na 'yan Najeriya da Eritrea suke Musulmi. Ita ma Tanzania tana da Musulmi da dama. Menen haramcin? A shekarar 2017 Trump ya sanya hannu kan dokar nan ta haramta shiga Amurka da ta janyo ce-ce ku-ce, lwanaki bakwai bayan zamansa shugaban Amurka a watan Junairu, inda ya ce tana da muhimmacin wajen kare Amurkawa, Da farko haramcin ya shafi kasashe bakwai ne dake da rinjayen musulmi, sai dai an yi wa kasashen kwaskwarima sakamakon kalubalantar matakin a kotuna daban daban. A yanzu haramcin ya shafi 'yan kasashen Iran, da Libya da Somalia da Syria da Yamen da Venezuela da Koriya ta Arewa. Yayin da gwamnati ta dakatar da ba da takardar izinin shiga kasar ga mafi yawan 'yan ci rani, da ma wasu masu neman izinin shiga kasar, ana sa ran cewa dalibai da mutanen da suke da alaka da Amurka za su ci gab da samun damar shiga kasar."	https://www.bbc.com/hausa/labarai-51338635
health	Tarihin manyan annoba da suka shafi arewacin Najeriya	"Bullar annobar coronavirus a duniya a wannan karni da irin barnar da take yi suna tayar da hankulan jama'a da dama. Duniya ta jima ba ta ga wani lamari da ya rikita kowa ba, ya kuma jefa fargaba da rudu a duk sassan duniya kamar abin da coronavirus ko covid-19 ta haifar. Sai dai har yanzu a Najeriya dumbin mutane ne ke da shakku ko ma kin yarda da cewa cutar gaskiya ce. Duk kuwa da irin yadda take barna da tsayar da al'amura a kasashen duniya da kuma yadda tuni ta shiga Afirka da Najeriyar ma. Cikin masu kin yarda da gaskiyar cutar kuwa har da malaman addini na Musulunci da na Kirista, inda wasu ke ta fada wa mabiyansu cewa kirkirar cutar aka yi don yi addinai makarkashiya. Sai dai kwararru a fannin lafiya na ta jan hankulan jama'a cewa dole su kula tare da daukar matakan kariya ganin yadda cutar ke barna a wasu kasashen duniya, don kuwa gani ga wane ya ishi wane tsoron Allah. An sha samun annoba daruruwan shekaru da suka gabata a duniya, wadanda har gobe ana tuna illar su a tarihi. Misali ko a tarihin Musulunci, malamai da dama sun ambato cewa a lokacin mulkin Sayyadina Umar, wato halifa na biyu bayan Manzon Allah SAW an yi wata annoba da ta zama ajalin Sahabbai, inda suka yi ta mutuwa, ciki har da irin su Abu Ubaidah Bn Jarrah da Mu'adh bin Jabal. ''Sannan ko a 1215 an samu barkewar wata annobar a Masar da Sham da Falasdinu, wadda sai da kusan rabin al'ummar wadannan yankuna suka mutu,'' kamar yadda babban limamin Masallacin Kasa na Najeriya da ke Abuja Farfesa Ibrahim Maqary ya fada a wajen wani karatunsa. A tarihin duniya baki daya ma dai an taba samun manyan annoba da suka dauki rayukan jama'a bila adadi kuma suka durkusar da al'amura. Farfesa Isa Sadiq Abubakar, darakta na cibiyar bincike mai zurfi kan cutukan da ke yaduwa a Jami'ar Bayero Kano ya shaida wa BBC cewa ''akwai cutar da aka yi annobarta shekaru aru-aru mai suna Plague wadda ta kashe kusan rabin al'ummar Turai a 1343. Sannan a baya-bayan nan ma an sha fama da annobar cutar Ebola a duniya, inda ta kashe mutane da dama a wasu kasashen Afirka a tsakanin 2014 zuwa 2015. Baya ga wadannan, akwai annoba da dama da aka yi fama da su musamman a arewacin Najeriya a shekaru da dama da suka gabata, kuma har a shekarun baya-bayan nan ma wasu na kara tasowa akai-akai. A cikin wannan makala, mun yi waiwaye kansu ta hanyar tuntubar kwararru a fannin lafiya: Wannan wata mummunar annoba ce da ta shafi duniya baki daya a 1918 wadda ta kashe kusan mutum miliyan 50. ''Kuma ta shiga har Najeriya da ma arewa,'' a cewar Farfesa Abdussalam Nasidi, tsohon shugaban Cibiyar yaki da cutuka masu yaduwa ta Najeriya NCDC. ''A lokacin da annobar ta barke yawan al'ummar Najeriya ya kai miliyan 40, kuma mutum miliyan 20 ne suka kamu a kasar, sannan mutum 500,000 suka mutu. ''Annobar ta kai wata shida tana addabar mutane kuma ta yi ta yaduwa ne ta hanyar shiga da fitar da aka dinga yi tsakanin kasashe ta jirgin ruwa, abin da ya zama sanadin yaduwarta a duniya,'' in ji kwararren. A lokacin da annobar ta addabi duniya babu ci gaban kimiyya kamar yanzu don haka an sha wahala wajen dakile ta. Wannan cuta ce da duk wanda ya kwana ya tashi a arewacin Najeriya ya san da ita. Kuma har a baya-bayan nan ba ta daina addabar al'ummar yankin ba. Farfesa Nasidi ya ce ko a shekarun 1996 da 1997 annobar sankarau ta yi munin da sai da ta hallaka mutum 11,000 a Kano kawai. Farfesa Isa Sadiq ya kara da cewa ""A da idan aka yi annobar da ta dauki ran mutane da yawa sai kuma ta lafa sai bayan wasu shekarun. Tun daga 1996 ba a kara samun mummunar annobar sankarau ba sai wajen 2015.'' Baya ga kisa da sankarau ke yi, Farfesa Isa ya ce tana makantar da mutane, ta kurmantar ko ta bata kwakwalwar wasu. Cutar amai da gudawa na daga cikin annobar da suka dinga addabar jama'a a arewacin Najeriya. Sannan annoba ce da kan taso lokaci zuwa lokaci. Farfesa Isa ya ce ""An fi samun ta a lokacin rani idan ruwa ko abinci ya gurbata. Kuma ta kan kashe mutane. ''Ana samun annobar kwalara shekaru da dama da suka gabata tun gabanin kafa Hukumar Lafiya Ta Duniya WHO. A kan samu bullar annobar lokaci zuwa lokaci a duniya baki daya. ''Hasali ma bayan an gama Yakin Duniya Na II hukumar da ke kula da matsalolin lafiya ta duniya ta wargaje. Don haka sai aka kafa WHO, kuma aikin da ta fara yi a lokacin da aka kafa ta shi ne kokarin dakile annobar kwalara da ta mamaye duniya. Sai dai a kasashe irin namu da ba su ci gaba ba har yanzu a kan samu bullar kwalara nan da can saboda matsaloli da suka hada da kazanta. Wannan wata annoba ce da ta fi addabar yara kuma aka dade ana fama da ita a duniya. Daga baya duk kasashen duniya kusan sun shawo kanta, sai dai har yanzu a Najeriya musamman yankin arewaci, tana ci gaba da tasowa lokaci zuwa lokaci. Farfesa Abdussalam Nasidi ya ce: ''Duk da cewa annobar kyanda ta ki ci ta ki cinyewa a arewacin Najeriya, amma ta fara raguwa duk da yake ta yi barna sosai a baya.'' Duk wanda ya kai shekara 60 ko ya haura matukar dai a arewacin Najeriya yake to ya san annobar cutar agana. A lokacin da ta bulla, ta yi tsanani a yankin kuma ta yi barna sosai. Sai dai daga baya an samar da riga-kafinta kuma an kawar da ita dungurungum. Farfesa Nasidi ya ce: ''Likitocin Najeriya na daga cikin wadanda suka taimaka sosai aka kawar da ita a duniya baki daya.'' Farfesa Isa Sadiq ya ce ko annobar koronabairus ta wuce, hakan ba yana nufin duniya ta koma ta nade hannu ba ne, ba tare da shirya wa tunkarar wata annobar nan da wsu shekarun ba. ''Wannan ba ya nuna cewa iyakar ta kenan, dole dan adam ya zauna da shirin cewa za a iya samun annoba. Ai yanzu wasu masanan na nuna cewa ita coronavirus ai 'yar uwar SARS ce ta sauya yanayinta. Da ma haka kwayoyin cuta suke, muna shiri su ma suna mana mummunan shiri. Sai ta sauya yanayinta ta fi karfin wadda ta zo ta buwayi mutane. Alal misali ai ita SARS an sha kanta cikin sauki, amma wannan coronavirus ai ta buwayi mutane. Kalli yadda take wahalar da kasashe masu karfin tattalin arziki da ci gaban kimiyya da fasaha irin su Amurka da China da Jamus da Burtaniya da Spain, duk abin na fin karfinsu. ''To mu a nan Najeriya abuuwan sun fi muni. Mutanenmu ba sa jin magana. Duk abin da aka hana ba sa hanuwa,"" in ji Farfesa Sadiq. ''Sannan wasu gwamnatocinmu suna da tausayi, yanzu kuma ba lokaci ne na tausayi ba, kamata ya yi a yi aiki da karfin iko a hana mutane fita,'' in ji farfesan. Karin labarai masu alaka"	https://www.bbc.com/hausa/rahotanni-52018444
technology	Matar da ke son mata su daina yi wa hotonsu kwaskwarima a Instagram da Snapchat	"Rariyar hotuna ta zama wata shahararriyar hanya ta sauya hotuna, musamman ma ga wadanda suka damu da nuna tsabarar kyansu a duniyar kafofin sada zumunta. Wani binicke na baya-bayannan da kungiyar Girlguiding ta gudanar, ya nuna cewa 'yan mata na wallafa hotunansu na dauki da kanki ba tare da sun yi musu kwaskwarima ba. Kaso 39% daga mutanen da aka tattauna da su 1,473 da shekarunsu suka kama tsakanin 11 -21 suna damuwa da ganin cewa kamanninsu a zahiri ba sa kai yadda suke a hoto ba. Sakamakon binciken ya nuna irin damuwar da wata mai kwalliya Sasha Pallari, wacce a baya bayannan ta kaddamar da wani maudu'i #filterdrop da nufin ganin mata suna wallafa ainihin kamanninsu a Instagram. ""Kawai na yi tunanin cewa 'shin akwai wanda ya fahimci illar wannan kuwa?'"" kamar yadda ta fada, a yayin da take bayani kan yadda ta ga wani babban kamfanin kayan kwalliya na duniya ya wallafa hoton wata shaharriyar mata da aka yi kwaskwarima tana tallata kayan kamfanin. ""Ba na so yara su taso da tunanin cewa ba su da kyau sosai, saboda abin da suke gani a shafukan sa da zumuta."" Matar mai shekara 28 daga Bristol, ta mayar da abin da take sakawa a Instagram zuwa wani ""batu a intanet"". Ta samu martani da dama, abin da ya sa ta kaddamar da gangamin #filterdrop. Ta rinƙa tambayar mutane su daura hotunansu da ba a yi wa kwaskwarima ba a shafukansu sannan ""su fi fifita su wanene fiye da yadda fuskarsu take"". ""Muna son ganin fatun zahiri sosai,"" a cewarta. 'Wannan yarinyar shekararta hudu kawai' Malamar makarantar firamare Katie McGrath, ta bibiyi Miss Pallari a shafukan sada zumunta fiye da shekara guda. Ba ta taba tunanin cewa yadda take duba Instagram da yamma zai shafi aikinta ba, amma ta bayyana yadda abin yake a takaice. ""Kusan karshen kullen cutar korona, na samu wani sakon email daga wasu iyaye suna bayyana damuwa kan sauyawar halayyar 'ya'yansu,"" A cewar Miss McGrath. ""Sakon email din ya ci gaba cewa yarinyarsu tana da matsala da kamanninta. Sai na yi tunani. Shekarar yarinyar hudu kawai. ""Lamarin ya bata min rai sosai, a ce karamar yarinya kamar wannan wai tana lura da yadda kamanninta suke."" Malamar mai shekara 29 daga yankin Cwmbran, a kudancin Wales ta gano cewa yara suna kallon yadda ake koyar da kwalliya a shafukan sada zumunta. ""Ta yi min magana kan yadda ba ta son fuskarta ba tare da ta yi kwalliya ba, sannan tana so tsaya sauya launin gashinta. ""A nan ne gangamin #filterdrop ya zo ya taimake ni. ""Sai na ga ya kamata na fara yi wa yara magana  kan yarda da kansu."" Yarinyar mai shekara hudu sai ta tambayi Miss McGrath me ya sa take yin kwalliya kullum - tambayar da ta kasa amsawa. Da mako ya kewayo, sai ta tafi makaranta ""ba tare da ta yi kwalliya ba"". Miss McGrath na daya daga daruruwan matan da suka amsa kiran Miss Pallari da labaransu. Miss Pallari na fatan cewa gangamin na ta ya samar da sakamako uku: A samar da wani tsari na tallata kaya, ta yadda shahararrun mutane sai sun bayyana cewa ko sun yi kwalliya ko kuwa; a cire rariyar tace hotuna a Instagram; sannan ta ga karin hotunan mutane na ainihi a Instagram"". Ba wai tana so ta ga an kawo karshen rariyar hotuna ba, sai dai tana so ne a cire rariyar yi wa fuska kwaskwarima."	https://www.bbc.com/hausa/rahotanni-54069126
politics	Yadda ake zama shugaban kasar Amurka	"'Yan takara 20 na jam'iyyar Democrat a zaben shugaban kasa na shekarar 2020 ne suka tafka muhawara ranar Laraba kwana kadan bayan Shugaba Trump ya kaddamar da tasa takarar a jihar Florida. A bayyana take cewa yakin zaben mai daukar lokaci ya dauki harama. To yaya za a iya zama shugaba mafi karfin iko a fadin duniya? Shugaban kasa wajibi ne ya kai shekara 35, haifaffen Amurka kuma mazaunin kasar na tsawon shekara akalla 14, kamar yadda kundin tsarin mulkin kasar ya tanada. Akasarin 'yan takarar suna da masaniya kan harkokin siyasa ta hanyar rike mukamai kamar sanata, ko gwamna, ko mataimakin shugaban kasa ko kuma dan majalisar wakilai. Sannan kuma sukan fito daga bangaren sojoji kamar Janar mai ritaya General Dwight Eisenhower, ko kuma 'yan kasuwa irin Donald Trump, wanda tsohon dillalin gidaje ne sannan kuma tauraron shirin talabijin. 'Yan takarar baya-bayan nan suna da digiri na jami'a, kuma sama da rabin shugabannin sun yi digigrin ne a fannin lauya. Amurkawa ba su taba zabar shuagaban da ba Kirista ba ko kuma mace, sannan kuma Obama ne kawai shugaban da ba farar fata ba. Donald Trump shi ne shugaba na 45 domin mutum 44 sun yi shugabancin kafinsa - sai dai tsohon shugaba Grover Cleveland ya yi mulkin sau biyu a lokuta daban-daban. Ba kamar Najeriya ba da Birtaniya da Faransa inda ake kayyade lokutan da 'yan takara za su fara kamfe, 'yan takara a Amurka za su iya yin kamfe har na tsawon wata 18 saboda ba a kayyade lokacin farawa ba. Shugaba Trump ya shirya kundin kamfe din sake zabenesa a karo na biyu tun daga lokacin da ya karbi mukullan fadar White House a watan Janairun 2017. Ya yi ta kamfe da taken ""Make America Great Again"" (a dawo da martabar Amurka), kuma ya ci gaba da yawon tarukan siyasa a fadin kasar tun daga wancen lokaci. Zama shugaban kasa abu ne mai matukar tsada. Yana da matukar muhimmanci dan takara ya tattara gudummawar kudi daga magoya bayansa sannan kuma ya zuba nasa a harkokin kamfe. Takara tsakanin Hillary Clinton da Donald Trump a zaben 2016 ta lakume kudi har dala biliyan $2.4, kamar yadda shafin OpenSecrets.org mai kwarmata bayanai kan kudaden kamfe ya bayyana. Tuni Donald Trump ya tara dala miliyan $30 na kamfe din 2020 a watanni hudu na farkon shekarar 2019, inda Bernie Sanders na Democrat yake biye masa, wanda ya tara dala miliyan $20.7. Manyan jam'iyyu biyu ne kawai masu zabe suka fi bai wa kuri'u - Democrat (mai sassaucin ra'ayi) da kuma Republican (mai tsattsauran ra'ayi). Wani abin rikitarwa shi ne, masu sharhi kan yi wa jam'iyyar Republican lakabi da GOP abin da ke nufin ""Grand Old Party"". Wasu jam'iyyun daban kan shiga zaben a wasu lokutan, inda jam'iyyun Libertarian da Green da kuma Independent kan gabatar da 'yan takararsu. 'Yan takara fiye da 20 ne ke hankoron jam'iyyar Democrat ta tsayar da su takara. Zaben cikin gida, wanda za a fara a watan Fabrairu, ana gudanar da shi a kowacce jiha domin zabar 'yan takarar a matakin jam'iyya. 'Yan takarar jam'iyyar Democrat da ke kan gaba su ne: Joe Biden tsohon mataimakin shugaban kasa, da Elizabeth Warren sanata daga Massachusetts, da Bernie Sanders sanata daga Vermont, da Kamala Harris sanata daga jihar California. 20 daga cikinsu za su fafata muhawara a wannan makon a birnin Miami a jihar Florida, inda za su shafe dare biyu. Donald Trump bai zama cikakken dan takarar Republican ba tukunna har sai jam'iyyar ta gabatar da shi a hukumance. Akalla mutum daya zai kalubalance shi - tsohon gwamnan Massachusetts Bill Weld - sai dai da wuya ya iya yin wani tasiri saboda Terump yana da farin jini a jam'iyyar sosai. Wanda jam'iyyun Democrat da Republican suka tsayar a matsayin 'yan takararsu su ne za su fafata a zaben Nuwamban 2020. Kuri'un da kowanne dan takara ya samu, wanda ake kira ""The popular vote"", ba su da wani tasiri dangane da yadda za a samu nasarar lashe zaben. Sai an duba tsarin kuri'a da ake kira ""Electoral College"". Wanda ya lashe kuri'a 270 cikin 538 - wato sama da rabi ke nan - na Electoral college din shi ne zai shiga fadar White House. Wannan ya sa wasu jihohi suka fi wasu muhbimmanci. Dan takara ka iya fin abokin takararsa yawan kuri'u amma kuma ya kasa yin nasarar lashe zaben, kamar yadda ya faru ga Al Gore na Democrat a 2000 da kuma Hillary Clintron a 2016. Kowacce jiha tana da wani adadi na masu jefa kuri'a, wanda ake ayyana su bisa girman wakilcin da jihar take da shi a majalisar wakilai. Jihohi shida mafiya girma su ne: California me kuri'a 55, Texas mai 38, New York mai 29, Florida mai 29, Illinois mai 20, sai Pennsylvania mai kuri'a 20. Yayin da jihohin California da New York da Illinois ke karkashin ikon Democrat, sannan Texas ke karkashin Republican, ana fafata zaben shugaban kasar ne a jihohi 'yan tsurari kamar Ohio da Florida, wadanda a iya cewa ba su da alkibla a siyasance. Jihohin da ba su da alkibla asiyasance kan iya canzawa kuma hakan ya dogara ne ga dan takara. Jihohin Arizona da Pennsylvania da Wisconsin duka ana iya kallonsu a matsayin marasa alkibla, wadanda a kowane lokaci suke iya canzawa. ""Yan takara ba su fiye bata lokaci ba a jihohin da suke ganin ba za su samu kuri'a da yawa ba. Ana yi wa jihohin da jam'iyyar Democrat take da karfi da lakabi da ""Red states"" - masu hadari ga Republican - inda kuma ake yi wadanda Republican take da karfi lakabi da ""Blue states"" - masu takaici ga Democrat. Kowace jiha tana kirga kuri'unta ne kuma akasari akan sanar da wanda ya yi nasara a daren ranar da aka kada kuri'un. Bayan an mika mulki, wanda ya lashe shugabancin kasar zai fara aiki a watan Janairu bayan bikin rantsuwa. Bayan kammala biki a harabar majalisar wakilai, shugaban kasar zai fita cikin jerin gwano zuwa fadar White House, inda zai fara wa'adin mulki har na tsawon shekara hudu."	https://www.bbc.com/hausa/labarai-48786140
technology	TikTok: An cire wata manhajar Zynn daga rumbun Google's Play	"Google ya cire manhajar Zynn da ake daukar hoton bidiyo daga cikin tsarinta yayin da ake tsaka da zargin manahajar da satar fasahar wasu manhajojin. Zynn da ta saci tsarin manhajar TikTok ya sanya gasar kudi ga masu amfani da shi da suka shiga suka kalli bidiyo, cikin gaggawa ya zama daya daga cikin manhajojin da aka fi saukewa a kan waya a Amurka. Amma ya janyo korafe-korafe daga wajen masu yawan mabiya da ke ikirarin ana kara wallafa bidiyonsu a intanet ba da izininsu ba. Zynn ya ce ya kaddamar da sabuwar hanya ga masu amfani da shi domin su shigar da karar masu satar fasaha. Fitacciyar manhajar dai na samun kudinta ne daga Kauishou, wani dan kasar China da ke takun saka kamfanin TikTok wanda ya mallaki byteDance. A farkon watan Mayu ne wannan manhaja ta Zynn ta zama ta wadatu ga masu son ajiye ta kan wayoyinsu. Haka kuma jaridar Wired ta ce mafi yawan shafukan da aka bude da suka yi satar fasaha, sun fara wallafe-wallafe ne a watan Faburairu. Masu amfani da manhajar na samun kudi duk lokacin da suka kalli bidiyo kuma suna gayyatar abokansu su sauke manhajar. Ana karbar kudin ne ta hanyar kyautar kati, ko kuma aika kudi ta Paypal. Yanzu masu amfani da TikTok na korafin ana bude wasu sabbin shafuka da bayanansu a Zynn. ""A ganina abin takaici ne wannan domin kuwa satar fasaha ne, da kuma sojan gona kan bayanan mutane,"" Wani mai amfani da TikTok ya shaidawa Wired. Ya kamata masu lura da harkokin kafafen ""Su hana kowa wallafa abin da ba nasa ba ko kuma tura wani abu ba tare da sanin wanda ya mallake shi ba"". BBC ta tambayi Zynn kan wannan mataki na Google. Mai magana da yawun manhajar ya ce kamfanin yana bicike kan manhajar, wadda har yanzu take kan rumbun Google."	https://www.bbc.com/hausa/labarai-52995351
entertainment	Hotunan Sarauniyar Ingila Elizabeth da ba a saba gani ba	Sarauniyar Ingila Elizabeth II tana cikin mutanen da aka fi ɗauka a hoto a faɗin duniya, amma kuma da wuya ku ga an ɗauke ta ba tare da ta shirya ba. Albarkacin bikin cikarta shekara 70 a kan karagar mulki, ga wani kundin hotunanta da ba a saba gani ba tana gudanar da wasu ayyuka a tsawon shekaru. Mai Alfarmar na cikin mutanen da suka fi yin tafiye-tafiye a faɗin duniya. Ta ziyarci ƙasashe aƙalla 117, wanda ya kai nisan jumillar kilomita miliyan 1.6. Wani abin ɗaure kai shi ne ita ce mutum ɗaya tilo da a Birtaniya da ba a buƙatar sai ta yi fasfo. Basarakiyar da ta fi kowa daɗewa a kan karagar mulkin Birtaniya na da 'ya'ya huɗu, da jikoki takwas da kuma tattaɓa-kunne 12. Yariman Wales ne babban ɗan Sarauniya kuma wanda zai gaje ta. A tsawon shekarun da ya shafe a bakin aiki, Yariman Edinburgh ya halarci dubban bukukuwa tare da Yarima Charles. Akasari sukan yi mu'amala cikin natsuwa zaune kusa da juna. Amma wasu lokutan, wasu baƙi kan kawo cikas game da yadda lamurra ke tafiya. Ƙaunar doki da Sarauniya ke yi abu ne da aka sani a tsawon shekarun mulkinta. Amma ba shi kaɗai ne ke saka ta murmushi ba. Dukkan hotunan na da haƙƙin mallaka	https://www.bbc.com/hausa/labarai-61672169
technology	Google outage: Manhajojin Google na Gmail da Youtube sun daina aiki na ɗan lokaci	"Manhajojin Google da suka haɗa da YouTube da email da Docs sun tsaya cak, wanda abu ne da ba a saba gani ba, inda masu amfani da shafukan suka kasa amfani da su. Manhajojin sun daina aiki ne na sama da mintuna 30 kafin suka dawo suna aiki, kuma hakan ya faru kafin karfe 12:00 na rana agogon Birtnaniya. Masu amfani da manhajojin a faɗin duniya sun yi ta ƙorafin cewa suna samun tsaiko da manhajojin Gmail da Google Drive da Android Play Store da Maps da sauransu. Sai dai shafin matambayi ba ya ɓata na Google da ake zuwa duba bayanai bai fuskanci wata matsala ba. Tsaikon da manhajojin suka samu ya yi tasiri matuƙa ga miliyoyin mutanen da ke amfani da su waɗanda suka dogara kan Google ɗin domin yin ayyukansu na yau da kullum, musamman tura saƙon email da kuma kalanda. Wannan matsalar ta shafi har wasu na'urorin Google da ke amfani da intanet, kamar sifiku na jin waƙa - inda wasu suka yi ƙorafi a kafefen sada zumunta cewa sun kasa kunnawa da kashe fitulun ɗakinsu. Haka kuma wasu da ke gudanar da wasan game na Pokémon Gosun sun yi ta ƙorafin cewa sun kasa bugawa. A wata sanarwa da Google ɗin ya fitar, ya ce ""Muna sane da matsalar da manhajar Gmail ke fuskanta da ke damun miliyoyin masu amfani da shi. ""Waɗanda lamarin ya shafa sun kasa shiga Gmail ɗinsu,"" in ji sanarwar, inda kalmar ta ""Gmail"" ɗin ta maye gurbin sauran manhajojin. Google ɗin ya ce bai da tabbacin abin da ya jawo matsalar, an kuma nemi kamfanin na Google ɗin domin jin ta bakinsa, sai dai wani mai magana da yawun kamfanin ya ce su ma sun kasa ganin saƙon email ɗinsu a lokacin da lamarin ya faru. Ba a cika samun irin waɗannan abubuwan ba, sai dai wasu matsaloli da aka samu na kamfanin sun jawo cikas ga masu amfani da manhajojin na Google a Amurka a Yunin 2019."	https://www.bbc.com/hausa/labarai-55305536
technology	Mai fafutukar kare hakkin mata a Somaliya ta ce an yi amfani da Facebook wajen hana ta bayyana ra'ayinta	"""Ba mu kashe ki ba a Somalia kana yanzu kin samu 'yanci a Birtaniya, amma za mu toshe ki a shafin Facebook"" - an yi wannan gargadin ne ga wata mai rajin kare hakkin mata 'yar kasar Somalia mai zama a Birtaniya. Hanna Paranta (da aka fi sani da suna Hanna Abubakar a shafukan intanet), wacce ke taimaka wa wadanda aka ci zarafi da kuma yi wa fyade ta hanyar amfani da shafin Facebook, ta ce wadanda ke yaki da ayyukan da take yi sun kira ta a wayar salula shekara daya da ta gabata. Ta ce an jirkita yadda sashen nan na Facebook da ake  kai rahoto da aka kirkira domin tabbatar da samar da wani gurbi da babu cin zarafi ko batanci ke amfani inda yake yin akasin haka - an yi amfani da sashen a matsayin wani makami na yakarta ta shafin na Facebook. Shafinta na Facebook na da mabiya fiye da 130,000, amma tana da yakinin cewa 'yan kasar Somalia da ke tsananin adawa da bai wa mata 'yancin daidato sun kai rahoton ta ga kamfanin Facebook a wani yunkuri na ganin an rufe shafinta. Kamfanin Facebook ya ce ana bayar da muhimmanci tare da tsananin bincike kan rahoton. Miss Paranta, mai shekaru 44, wacce daga Somalia ne suka koma kasar Sweden lokacin tana da shekara bakwai, yanzu ta koma Birtaniya da zama. A can ne ta fara aikin taimaka wa al'umma kuma a cikin shekaru goma da suka gabata ta kasance mai fafutikar kare hakkin mata. Ta fara taimaka wa wadanda aka ci zarafinsu a gidaje da kuma yi wa fyade, a tsakanin al'ummar kasar Somalia mazauna Birtaniya - kuma ta yi suna a kasar ta Somalia inda ta kasance cikin kungiyoyin bayar da tallafi da dama - wani abu da ya fusata kungiyoyi masu ra'ayin gargajiya a kasar ta Musulmai. A duk lokacin da za ta je kasar Somalia a kodayaushe takan tafi da masu tsaron lafiyarta, kana a ziyararta ta baya-bayan nan a cikin watan Satumbar shekarar 2020, wani ya yi yunkurin saka guba a abincinta a otal din da ta sauka a Mogadishu babban birnin kasar. Wasu gungun masu rike da makamai sun yi yunkurin sace ta - masu tsaro lafiyarta ne suka shiga tsakani sannan mutanen suka gudu. A lokacin da ta dawo ne ta aka bugo mata waya, kuma tun daga wannan lokacin ne kamfanin Facebook ya rika tsaurara mata ko kuma rufe shafinta - kuma ta yi amanna cewa wadanda suka kai kukansu na son a rufe shafin nata baki daya. Duk da koken da ta mika game da batun ga Facebook, tana tunanin kamfanin ya gaza ganowa tare da duba rahotannin karyar. Kuma Mis Paranta na ganin cewa mutane da dama sun hada kai sun kai mata hari ne ta Facebook. ""Na fara tuntubar kamfanin na Facebook a cikin watan Disamba. Na shaida musu komai cewa wadannan mutane na so a rufe shafina kana sun aike min da barazana, amma babu wanda ya saurare ni,"" in ji Mis Paranta. Ta yi amanna wadanda suke da hannu wajen kai koken nata ""suna da kungiya a manahajar aikewa da sakonni da Facebook mai mambobi fiye da 300, inda suke hada kai suna kai hari da kuma kai rahoton mutane"". Wata mai goyon bayan Mis Paranta ta shiga cikin kungiyar kuma ta aiko da hoton da ta dauka na musayar bayanan da ake yi a ciki. Wasu daga cikin hotunan sun nuna yadda mutane ke tattauna yadda za su yi su samu nasarar hana Mis Paranta amfani da shafin Facebook kana suna kokarin cire ta daga shafin YouTube. Ta fusata cewa kamfanin na Facebook ya toshe shafinta ba tare da fara gudanar da cikakken bincike ba. Tattaunawarta da kamfanin ita ma ta kasance cikin damuwa: ana yawan hada ta da sassa daban-daban, ko kuma a bar ta tana magana da na'ura mai kwakwalwar da aka saita. Bayan da BBC ta tuntubi kamfanin na Facebook don jin martanin da zai mayar game da wadannan zarge-zarge, Miss Paranta ta ce an janye wasu daga cikin kuntatawar da aka yi wa shafin nata a cikin watanni kadan da suka gabata, kamar su bangaren daukar faifen bidiyo kai tsaye. Mai magana da yawun kamfanin Facebook ya bayyana cewa a yayin da kamfanin ya amince a rika tattauna muhimman abubuwa, bai amince wa mutane su rika ""cin zarafi ko kuma zagin sauran mutane a shafin Facebook ba"". ""Mun cire wasu abubuwan da suka saba ka'ida daga ciki, wadanda aka sanar da mu akai, kana bincikenmu ya gano cewa babu sauran haramci da suka rage a shafin mai fafutikar."" Aamma kuma, Miss Paranta ta bayyana cewa har yanzu akwai ""haramci na fakaice"", da hakan ke nufin abubuwan da take wallafawa ba sa bayyana akai-akai a idanun mabiyanta. Kana ba ta iya samun sabbin mabiya da kuma tantance shafinta da shudiyar alama mai lankawasa. Amma su wanene suke yawan kai karar shafinta ga kamfanin na Facebook? Wani abin mamaki, akasarinsu mata ne. Amina Musse Wehelie, 'yar jarida kuma mai fafutikar kula da lafiyar kwakwalwa ta gano cewa akwai wani babban mai fada a ji a kasar Somalia da ke jagorantar wadannan kungiyoyi masu kai kara a Facebook. Shi da sauran wasu mazan Somalia, na ta jan hankalin matan kasar da ke zaune a kasashen waje don yin amfani da su a yakin da suke yi da sananniyar mai fafutikar, a cewarta. ""Sukan samu matan da daukar dawainiyar 'yayansu su kadai ta bas u da wata sana'a ko 'yanuwa a kusa. Matan da ke zaman kadaici, kana suna jin sun yi nisa da kasarsu ta asali [Somalia]. ""Sukan fada musu cewa za su iya 'yin komai' kana cewa suna da ""muhimmanci."" Daga nan, sukan ja hankalinsu wajen yin aiki tare da su da kuma biyan su kudi."" A yayin da wannan gangami yada labaran karya a shafukan sada zumunta game da 'yar kasar ta Somalia mai fafutika - lamarin ya kasance mai muni ga Mis Paranta a cikin watanni da suka gabata. ""Shugaban gungun mutanen sun fara cewa ina fataucin sassan jikin mutane. Daga nan kuma y ace ina sayar da matan Somalia a matsayin karuwai, kana yanzu kuma yana cewa ina kokarin mayar da Musulmai 'yan kasar Somalia zuwa Kiristoci,"" ta ce. Irin wannan farfagandar ta kara karfin gwuiwar kar karar shafin Mis Paranta na Facebook, tun da yanzu mutane da dama na kallon ta a matsayin mai aikata muggan laifuka wanda ya sa ba zai yiwu da ci gaba da gudanar da aikinta ba. Mis Wehelie da Miss Paranta na ganin harshe shi ne babban dalilin da ya sa kamfanin Facebook ya kasa gudanar da bincike game da labaran karya - kana suna ganin ba a dauke su da muhimmanci ba saboda su mata ne daga al'ummar kasar Somalia. ""Ra'ayina shi ne a lokacin da wadannan mutane ke amfani da harshensu, kamfanin Facebook ba ya fahimta,"" in ji Mis Wehelie, tana mai bayyana cewa Facebook na bangaren da ke fassara harshen Somalia ba ya aiki sosai. 'Yar jaridar ta yi amanna cewa hanya daya da za a iya gyara wannan za ta kasance cewa kamfanin Facebook ya dauki karin wasu 'yan kasar ta Somalia aikin fassara. Mis Paranta fna fargabar cewa za a cigaba da kai wa shafinta hari, kana mutanen da ta taimaka wa za su kasance ba su da wurin da za su dosa. Layla Mahmood 'yar jarida ce mai bincike da ke zaune a birnin London"	https://www.bbc.com/hausa/rahotanni-58489473
politics	Jam'iyyar APC: Sabuwar rigima ta kunno kai a jam'iyya mai mulkin Najeriya	A Najeriya duk da yunkurin da kwamitin shugabancin wucin-gadi na jam'iyyar APC mai mulki ke cewa yana yi domin sasanta rikice-rikicen cikin gida da suka dabaibaye jam'iyyar, ga alama har yanzu da sauran rina a kaba. Dama Shugaban Najeriya Muhammadu Buhari ne ya jagoranci kafa kwamitin domin sasanta 'ya'yan jam'iyyar bayan barakar da ta kunno a cikinta wadda ta kai ga cire shugabanta Adams Oshiomole daga mukaminsa a watannin baya. Yanzu wasu daga cikin jiga-jigan jam'iyyar dai sun yi kira ga kwamitin rikon kwaryar karkashin jagorancin gwamnan jihar Yobe, Mai Mala Buni, da ya gudanar da babban taron jam'iyyar na ƙasa a watan gobe domin samun cikakkun shuwagabannin jam'iyya, idan ba haka ba kuma su ɗauki matakan ganin an rusa shi. Suna dai zargin cewa - kwamitin yana wuce gona da iri - inda ya ɓuge da wasu ayyuka waɗanda ba su cikin nauyin da aka rataya masa, don dai ya ci gaba da jan ragamar jam'iyyar ta APC. Daya daga cikin kusoshin jam'iyyar ta APC masu nuna rashin gamsuwa da tafiyar jam'iyyar a yanzu, Sanata Kabiru Marafa, ya ce kwamitin na wuce gona da iri. Sanata Marafa wanda ya taba neman yi wa jam'iyyar takarar kujerar gwamna a jihar Zamfara, ya ce aikin da kwamitin ke yi na yin rajistar 'ya'yan jam'iyya a fadin kasar  ya saba ka'idar aikin da aka ba shi. Ya shaida wa BBC cewa yin rajistar ba ya cikin aikin da aka ba kwamitin rikon kwaryar inda ya kara da cewa ''Abin da aka ba ku ku je ku yi, babu wannan rajistar a ciki. Kuma yin rajistar nan zai kara kawo baraka a tsakanin 'ya'yan jam'iyyar'' To sai dai wani jigo a jam'iyyar ta APC kuma tsohon mai bai wa shugaba Buhari shawara kan lamuran majalisa, Hon. Kawu Sumaila, ya ce aikin kwamitin na yin rajistar 'yan jam'iyya na kan turba domin dama bisa tsarin jam'iyyar wajibi ne duk bayan kimanin shekaru shida a sake sabunta rajistar 'yan jam'iyyar domin 'tantancewa da tabbatar da halin da 'yan jam'iyya da suke ciki''. Kawu Sumaila ya ce wannan na cikin aikin da aka bai wa kwamitin na Mai Mala Buni. Rikicin cikin gidan dai na daya daga cikin manyan matsaloli da ke kawo wa jam'iyyar ta APC mai mulkin Najeriya cikas, inda a baya-bayan nan ta sha kaye a zaben gwamnan jihar Edo a hannun jam'iyyar hamayya ta PDP. Wakilin BBC Zaharaddeen Lawan ya ce ga alama dalilan rigingimun cikin gida da jam'iyar ke fuskanta sun har da kulle-kullen manyan zabukan 2023, lokacin da ake sa ran wa'adin mulkin shugaba Muhammadu Buhari zai cika. Masu korafi kan salon aikin kwamitin rikon kwaryar na cewa kamata ya yi kwamitin ya shirya babban taron jam'iyya na kasa domin zaben shuwagabanni masu cikakken iko da wa'adin mulki su tafiyar da jam'iyyar. Suna cewa rashin yin, hakan zai iya yin karan tsaye ga jam'iyyar. To sai dai duk da kiraye-kiraye da wasu 'yan jam'iyyar ke yi na a samar da cikakkun shuwagabanni, jam'iyyar ta APC ta ce ba zata gudanar da zaben sabbin shuwagabanni a yanzu ba. Wata sanarwa da kakakin jam'iyyar na kasa Yekini Nabena ya fitar, ta ce ba za a yi babban taron jam'iyya ba sai an dinke barakar da ke cikin jam'iyyar. Shi ma Honourable Kawu Sumaila ya ce ba za a yi zabukan shuwagabannin jam'iyya ba sai a samu nasarar sasantawa, da kuma yin sabuwar rajistar 'ya'yan jam'iyyar. Sanarawar jam'iyyar APC ta ce kawo yanzu an samu ci gaba wajen aikin sulhunta 'ya'yan jam'iyyar a wasu jihohin kasar. Hedikwatar jam'iyyar APC ta kasa dai ta ce kwamitin rikon kwaryar wanda babban aikinsa shi ne sulhu a cikin jam'iyyar, ya samu nasarar sasanta 'ya'yan jam'iyyar a jihohin da suka hada da: Bauchi, Cross River, Edo, Ekiti, Enugu, Ondo, Oyo da kuma Zamfara. To sai dai jigo a jam'iyyar ta APC da ya fito daga jihar Zamfara, Sanata Kabiru Marafa, ya ce ba a yi aikin sasantawa a jihar Zamfara ba domin a matsayinsa na mai rike da bangare guda na jam'iyyar amma ba a tuntube shi ba. Ya kuma ce muddin za a yi sulhu a jihar Zamfara, to dole ne a tuntube shi domin yana cikin wadanda aka 'muzguna' masu. ''Ni ban ce ba wani wanda za a yi sasanci da shi ba, amma ni ina cikin wadanda lallai-lallai dole ne a yi sasanci da ni, domin an muzguna mun kuma an yi mun abin da ba daidai ba.'' Game da batun wuce gona da iri da suke zargin kwamitin riko na jam'iyyar ke yi, Sanata Marafa ya ce muddin kwamitin bai daina yin aikin da ba a bashi ba, to za su garzaya kotu domin kalubalantar kwamitin. Bai dai bayyana ko zuwa yaushe ne za su shigar da karar ba. To amma yayin da yake kare aikin kwamitin musamman na yin sabuwar rajista, Tshohon mai bai wa shugaba Buhari shawara kan lamuran majalisar dokoki, Sulaiman Kawu Sumaila, ya ce kundin tsarin mulkin jam'iyyar ya ba kwamitin ikon sabunta rajistar. Ya kuma ce tabbas har yanzu akwai sauran baraka a jam'iyyar amma ya bayyana fatan za a dinke ta. Ya kuma ce sabunta rajistar na daya daga cikin matakan farko da suka wajaba kafin gudanar da zabukan shuwagabanni a dukkan matakai na shugabanci. Wasu masharhanta dai na ganin wannan rikici na cikin gida da jam'iyyar APC mai mulki ke fama da shi, ka iya bin ta har zuwa manyan zabuka na 2023 musamman idan aka yi la'akari da irin muradu daban-daban dake cikin jam'iyyar da kuma yadda wasu ke ci gaba da nuna rashin gamsuwa da yadda ake tafiyar da lamuranta.	https://www.bbc.com/hausa/wasanni-54869196
religion	Bidiyon Ku San Malamanku tare da Malam Muhammad Mashhud	Malam Muhammad Mashhud mahaddaci kuma masanin Alkur'ani, wanda kuma yake karantar da ilimi a Masallacin Madina dake Saudi Arabia.	https://www.bbc.com/hausa/media-56847844
religion	Karnataka: Rikicin hana ɗalibai Musulmai sanya hijabi da ya birkita wata jihar Indiya	"Wata jiha a Indiya ta kulle manyan makarantun sakandare da manyan kwalejoji bayan da wani rikicin ya barke kuma ya ja hankalin duniya bayan da fitacciyar mai fafutukar kare hakkin mata kuma wadda aka ba lambar yabo ta Nobel Malala Yousufzai ta sanya baki. Gwamnatin Jihar Karnataka da ke kudancin Indiya ce ta dauki matakin bayan zanga-zangar da dalibai suka yi kan hana mata Musulmi sanya hijabi a makaranta ya rikide zuwa na tashin hankali. Ranar Laraba ake sa ran babbar kotun shari'a ta jihar za ta ci gaba da sauraran karar da aka kai gabanta wadda ake son ta tabbatar wa mata Musulmi damar da suke da ita ta sanya hijabi. Wadannan lamurran sun auku ne bayan da wasu dalibai shida suka yi zanga-zanga a wata makarantar gwamnati da ta hana su sanya hijabi, zanga-zangar da ta bazu zuwa wasu makarantun. Daga nan ne wasu dalibai mabiya addinin Hindu suka yi tasu zanga-zangar sanye da gyalulluka masu launin goro - launin da ake kallo a matsayin alamar mabiya addinin Hindu - wadda kuma suka yi domin nuna adawa ga sanya hijabin da mata Musulmi ke yi. A ranar Talata, shahararriyar mai fafutukar kare hakkin mata Malala Yousuzai - wadda shekarunta na haihuwa 15 yayin da 'yan Taliban suka harbe ta saboda ta fito fili tana kare hakkin mata na samun ilimi a Pakistan - tayi kira ga shugabannin Indiya da su dauki matakin ""hana muzgunawa mata Musulmi da ake yi"". ""Hana 'yan mata halartar makaranta sanye da hijabinsu abin takaici ne,"" inji Malala cikin wani sakon Twitter. A Indiya wannan rikicin ya kara yawan fargaba tsakanin Musulmin jihar wadanda tsiraru ne, wadanda ke cewa tsarin mulkin kasar ya ba su damar sanya kayan da suke so. Sai dai wani abu da ya ja hankali shi ne na yadda alkalin wata kotu ya yi kira ga daliban da sauran masu bayyana ra'ayinsu kan wannan batun da su ""tabbatar da zaman lumana"". Lamarin ya fara jan hankula ne bayan da wasu dalibai shida na wata babbar makarantar sakandare a gundumar Udupi ta jihar Karnataka suka fara zanga-zanga bayan da aka hana su shiga azuzuwansu saboda sun sanya hijabi. Gundumar Udupi na cikin gundumomi uku na Karnataka da ke gabar teku - wanda kuma wuri ne da mabiya addinin Hindu ke da rinjaye sannan suna goyon bayan jam'iyyar Bharatiya Janata Party (BJP) ta firaminista Narendra Modi. Jam'iyyar BJP ce ke mulki a Karnataka. Kwalejin ta ce ta kyale daliban su sanya hijbansu a cikin makarantar amma ta bukaci su cire su yayin da suke cikin azuzuzwa. Sai dai masu zanga-zangar - wadanda dukkansu ke sanye da kayan makarantar da a hukumance aka amince da su - sun kafe cewa tilas a kyale su su rufe kawunansu yayin da suke cikin azuzuwa. ""Muna da malamai maza sai dai ba su da yawa. Muna bukatar rufe gashin kanmu a gaban maza. Wannan ne cikin dalilan da suka sa muke sanya hijabi,"" inji Almas AH, daya daga cikin daliban yayin da ta ke hira da BBC Hindi. Ba abin mamaki ne ba a ga mata sanye da hijabi da burka a Indiya, amma shugaban makarantar ya ce akwai bukatar malamai su rika ganin fuskokin daliban da suke koyarwa, kuma kayan makaranta na bai daya na tabbatar da ba a nuna wa dalibai bambanci ba. Batun sanya hijabi da mata Musulmi ke yi ya bayyana a wasu makarantun sakadare a Karnataka, amma ya fara jan hankali ne bayan da hotunan matan da ke zanga-zanga a Udupi suka yadu kamar wutar daji a shafukan sada zumunta. Ba da jimawa ba sai aka ga dalibai mata mabiya addinin Hindu na zuwa wasu makarantu sanye da gyalulluka masu lauyin ruwan goro - matakin da ya tilasta wa jami'an makarantun su hana su shiga makarantun su ma. Daga nan ne gungun dalibai mabiya addinin Hindu- mazansu da matansu - suka rika yin maci domin nuna bacin ransu kan sanya hijabin da 'yan uwansu dalibai Musulmi ke yi. Sai dai ba a samu tashin hankali ba sai ranar Talata - sa'o'i kadan bayan da wata kotu ta fara sauraren karar da aka kai gabanta - inda rahotanni suka bayyana cewa an fara jefe-jefe da duwatsu a wasu birane. A gundumar Mandya, wani bidiyon da ya bayyana ya nuna wata matashiya sanye da burka da wani gungun maza sanye da gyalulluka masu launin goro suka yi ma ta kawanya. Yayin da 'yan Hindun ke ihu suna cewa Jai Shri Ram (jinjina ga ubangiji Ram), matar ta ki motsawa, kuma ta mayar musu da martani tana cewa ""Allahu Akbar"" (Allah ne mafi girma) yayin da jami'an makarantar kuma suke kokarin janye ta daga wurin. Daga baya matar - wacce sunanta Muskan - ta ce shugaban makarantarta ya ba ta tabbaci cewa yana goyon bayanta. Ministan Ilimi na jihar Karnataka, Nagesh BC ya goyin bayan jami'an makarantun da suka hana sanya gyalullukan 'yan Hindu da kuma hijabi a makarantun jihar. Babban ministan jihar (wanda ke da mukamin gwamna) Basavaraj S Bommai tare da ministan cikin gida na jihar sun yi kira ga daliban da sauran jama'a da su ""zauna cikin aminci da lumana"" da juna. An shigar da kara har sau biyu a madadin masu zanga-zangar. Lauyansu ya shaida wa kotun cewa umarnin gwamnatin jihar na hana daliban sanya hijabi ya taka tsarin mulkin Indiya - ya kuma bukaci kotun ta bayar da umarni na wucin gadi da zai ba daliban damar ci gaba da zuwa makaranta gabanin rubuta jarabawar da ke tafe. Alkali Krishna Dixit ya ce zai dauki mataki daidai da abin da tsarin mulki ya tanada. ""Zan yanke hukunci daidai da rantsuwar da na sha. Wannan lamarin ba mai dadin ji ba ne, a ce an hana dalibai shiga azuzuzwa"", inji Alkali Dixit. Wannan rahoto na Imran Qureshi, na BBC Hindi"	https://www.bbc.com/hausa/rahotanni-60315705
health	Abubuwa biyar da ke haddasa matsalar rashin karfin mazakuta	"Akasarin maza masu fama da matsalar rashin karfin mazakuta su kan kasance cikin boye halin da suke ciki. Wasu daga cikin dalilan da ke sakawa maza ba sa iya fitowa su bayyana sun hada da al'adar jin kunya da ke tattare da batun a cikin al'umma, wanda ke sa a rika tunanin za su fuskanci tsangwama, da rashin ganin kima da kuma tsegumi idan suka fito suka fada wa abokan zamansu ko kuma wasu mutane daban. Sakamakon haka, su kan rika fama da wannan matsala a boye su kadai inda daga karshe hakan kan sa su shiga halin tsananin damuwa, da fargaba da sauran abubuwa da firgici. Hakan kuma na kara sa matsalar mazakutar tasu ta kara ta'azzara, saboda maza masu fama da irin wannan matsala kan fara jin tsoro har ma da kauracewa duk wata mu'amala da ta shafi yin jima'i da abokan zamansu. Hakan na haramta wa abokan zamansu yin duk wata mu'amala ta jima'i, wadda idan babu wata yarjejeniya a kai ya kan haifar da lalacewar aure da dangantaka. Bincike ya nuna cewa maza masu shekaru daga tsakanin 18 zuwa 35 na da kashi 15 bisa dari na matsalar rashin karfin mazakuta, yayin da masu shekaru 40 zuwa sama ke da kusan kashi 40 bisa dari na matsalar. Saboda haka, Dakta Rasheed Adedapo Abassi, wanda ya kammala karatunsa a makarantar koyon aikin likita ta Yale a Amurka, da kuma ya samu gogewar aiki a fannin kula da lafiyar maza na shekaru 19 ya bayar da wasu shawarwari kan abubuwan da suke haddasa matsalar da kuma wasu hanyoyin kariya da waraka daga cutar rashin karfi mazakuta. Erectile dysfunction (ED) matsala ce wacce namiji ba zai iya samun cikakken karfin tsayawar mazakutarsa na tsawon minti 15 ba. ""Ya kamata a ce kowane lafiyayyen namiji ya kasance yana da karfin tsayawar mazakuta da safe, idan namiji yana rike karfin mazakutarsa na dan lokaci kankani ne ko kuma bai isa ya sa shi iya shiga jikin abokiyar zamansa ba; wannan alamun farko ne na matsalar rashin karfin mazakuta,'' in ji Dakta Abassi. Akwai abubuwa da dama da kan haifar da wannan matsala ta rashin karfin mazakuta, amma saboda wannan makala, za mu kawo manyan abubuwa biyar ne da ke haifar da wannan matsala. 1.Rashin sinadarin da ke kunshe da kwayoyin halittar mazakuta (hormone) Hormone wani sinadari ne a jikin namiji da kan ba shi damar samun zama cikakken namiji ko kuma mai karfin mazakuta, kana shi kuma sinadarin da ke sa mace ta iya daukar ciki da kuma sauran abubuwa da kasancewa cikakkiyar mace shi ne estrogene. Ba kamar maza ba, sinadarin estrogene a jikin mata kan ragu sosai daga shekara 50, yayin da a bangaren maza duk da cewa sinadarin testosterone ba ya taba kafewa, amma wasu matsaloli kan haifar masa da nakasu. 2.Tsananin sukewa da tunani Tsananin sukewa da tunani daya daga cikin manyan abubuwan da ke haddasa matsalar rashin karfin mazakuta. Ya kan faru daga rasa aiki, ko matsalar rashin kudi da kuma zamantakewar aure da sauran damuwa da tsananin tunani da sauran abubuwa ka haifar. Abubuwan da suke haifar da sukewa da sun banbanta da motsa jiki, saboda idan kana motsa jiki zuciya ta kan harba jini ta ko ina a zagayen jikin dan adam. 3.Rashin motsa jiki Ba za a iya bai wa wannan muhimmanci ba idan ana batun yin kanda-garki daga kamuwa da matsalar rashin karfin mazakuta; akwai bukatar namiji ya muhimmantar da al'adar motsa jiki na akalla minti 30 a ko wace rana. ""Za ka iya fada min ko wane irin motsa jiki ne nake bai wa marasa lafiyana shawara a kaI? Jima'I mai kyau."" Dakta.Abassi ya bayyana. ""Ina bayyana gaskiyar abubuwan da bincike ya  tabbatar"". 4. Cikakken jima'i mai kyau: Dakta Abassi ya bayar da shawarar cewa ya kamata namiji ya fitar da maniyyi sau 21 a cikin wata guda; ya bayyana cewa cikakken jima'i mai kyau zai taimaka wajen inganta lafiyar ma'ajiyar ruwan da ke kunshe da maniyyi, tare da kare shi daga kamuwa da cutar kansa daga baya. 5.Rashin samun tsaftataccen ruwan sha: Wannan ka iya zuwa da mamaki ga wasu mutane amma kamar yadda Dakta Abassi ya bayyana, ""shekaru kafin shekarar 2000 karin wasu mutane na samun tsaftataccen ruwan sha wanda ke kunshe da sinadaran macronutrients. Rashin samun tsaftataccen ruwan shan kan kara haifar da matsalar rashin mazakuta ko haihuwa ga maza. ""Ya kuma ci gaba da cewa ""gwamnati ce ke da alhakin tace ruwan don amfanin jama'a ta hanyar amfani da sinadarai kamar su fluoride, da calcium, da selenite wadanda duk suna bayar da gudumawa wajen samar da lafiyayyen maniyyi ga maza""."	https://www.bbc.com/hausa/labarai-58512976
business	An soma kama masu kalaman batsa wajen tallan maganin gargajiya a Kano	"Gwamnatin jihar Kano a Najeriya ta ce ta kama masu tallata magungunan gargajiya sama da 30 saboda suna amfani da kalaman batsa. Hukumar ta ce ta kama masu tallata magungunan ne a gurare daban-daban a fadin jhar saboda sun yi biris da gargadin da gwamnatin ta yi na haramta amfani da kalaman da basu dace ba wajen tallata magunguna. Wakilin BBC a Kano, Khalifa Shehu Dokaji ya ce akwai rudani tsakanin masu tallan magani a jihar Kano, wadanda ke cewa gwamnatin Kano na kokarin korar su daga kasuwancin magungunar gaba daya. Hukumar wadda ke sanya idanu kan asibitoci da cibiyoyin kiwon lafiya masu zaman kansu a Kano, ta ce matakin kamen ya biyo bayan haramta amfani da kalaman batsa a yayin tallan magungunan gargajiya bayan da korafe-korafen jama'a suka yi yawa kan batun. Bai dace da dabi'armu da al'adunmu da addininmu ba Shugaban hukumar Dr. Usman Tijjani Aliyu ya ce a karshen makon da ya gabata sun kama mutum 13. Ya kuma ce daga bisani suka kara kama wasu karin mutum 17 da suka bijirewa umarnin hukumar duk da ja musu kunne da aka yi mu su kan amfani da kalaman na batsa a yayin tattalata hajar tasu. Dr. Usman Aliyu ya ce, ""Gwamnati ta fi shekara guda tana fada mu su cewa su daina domin wannan abu bai dace da dabi'armu ba, bai dace da al'adarmu ba kuma bai dace da addininmu ba."" ""Gwamantin Kano ta dauki wannan mataki ne a yunkurin ta na tsaftace sana'ar ta masu amfani da amsakuwa da ke bin unguwani da kasuwani suna sayar da magunguna ga abokan cinikansu ta hanyar amfani da kalaman da basu kamata ba."" Ihu zan yi ince ga magani? To sai dai shugaban kungiyar masu siyar da magungunan gargajiya ta hanyar amfani da amsa kuwa a jihar Kano, kwamared Hafizu Ya'u Musa Kofar Mata ya zargi gwamnati da hana su amfani da amsakuwar ma baki daya. ""Ko kadan ba ma amfani da kalaman da basu dace ba wajen talata magaunguna da muke sayarwa"", wanda yace hakan tamkar hana su neman abinci ne. ""An ce ba ma maganin shawara ko maganin basir ba, ko maganin rana, ko wane irin magani kake sayar wa a fadin jihar Kano, an ce idan an ganka da mota da lasifika, ko an gan ka da baro da lasifika, ko an gan ka da mp3 da lasifika, an ce gwamnatin Kano ta han gaba daya,"" inji Kwamared Hafizu. ""Wannan abu gaskiya lillahi wa rasuluhi bai mana dadi ba."" Ya kuma ce da alama gwamnatin Kano ""ta dauko alamar hana mu cin abinci. Inna zo, ihu zan yi in ce ga magani? Wa ma zai san na zo?"" Amma Dr Aliyu ya mayar da martani kan wannan ikirarin na kwamared Hafizu. Ya ce gwamanti ba ta hana masu magungunan sayar da magungunan su ba, illa dai ""Mun dakatar da amfani da amsakuwa ga kowane irin mai saiyar da magani har zuwa lokacin da gwamnati ta fitar da tsari nan gaba"". ""Kashi 90 cikin 100 na masu tallan magani da ke amfani da kalaman batsa da lasifika suke sana'arsu. Shi yasa muka bayar da umarnin da su dakata yin haka har zuwa loakacin da aka yi shawara."" Ya kara da cewa bayan an duba za a yanke hukuncin matakin da ya dace; ""So ake a tsaftace harkar. ya zamo ana yin komai bisa ka'ida."" Matakin da hukumar sa ido kan asibitoci masu zaman kansu a jihar Kano (PHIMA) na zuwa ne mako biyu bayan da gwamantin Kano ta kafa wani kwamiti karkashin kwamishinan lafiya Dr. Aminu Tsanyawa domin kawar da matsalar amfani da kalaman da ba su dace ba da wasu 'yan kasuwa ke yi wajen tallata hajarsu. Kuma matsalar amfani da kalaman batsa wajen tallan magungunan gargajiya a mafi yawancin arewanci Najeriya, ta dade tana ciwa mutane tuwo a kwarya."	https://www.bbc.com/hausa/rahotanni-54898299
religion	'Babu sisin wani maniyyaci a hannunmu'	"A Najeriya, Hukumar Alhazai ta kasar ta ce ba ta rike ko da sisin kwabon wani maniyyaci a hannunta a karkashin shirin nan na adashin gata da maniyyata ke yi. A cewar hukumar dukkan kudaden da maniyyata ke biya yana shiga asusunsu da ke bankin Ja`iz, don haka babu dalilin fargabar kwabonsu zai yi ciwon kai. Kwamishinan ma'aikata da kudi a hukumar, Alhaji Nura Hassan, ya shaida wa BBC cewa, akwai bambanci tsakanin shirin adashin gata da kuma shirin da ake tuntuni wanda maniyyata ke biyan kudin aikin Hajjin su a hukumomin aikin Hajji na jihohinsu. Ya ce, su wadanda suka biya kudinsu ta hannun hukumomin alhazai na jihohi, to kudinsu na nan a hannun hukumomin da suka biya kudin, don haka duk wani karin bayani da suke nema sai su je can. Alhaji Nura Hassan, na mai da martani ne ga wani zargi da majalisar wakilan Najeriyarta yi cewa hukumar na karbar kudaden maniyyata tun a shekara ta 2020 zuwa yanzu, ga shi ba ayi aikin hajji ba a tsakani. Ya ce,"" Babu kwabon wani alhaji ta hannun hukumar alhazai ta jiha a hannun hukumar alhazai ta kasa."" Kwamishinan ma'aikata da kudi a hukumar alhazai ta kasar ya ce, ya kamata mutane su sani, shirin adashin gata da aka bullo da shi ga maniyyata aikin hajj, shima ba hukumar alhazai ta kasa ce ke ajiye kudinba. Ya ce, "" Shiri ne wanda muka yi shi tsakaninmu hukumar alhazai ta kasa da ta jihohi da kuma bankin Ja'iz, don haka kudin suna wajen bankin Ja'iz."" Alhaji Nura Hassan, kowanne maniyyaci da ya bude asusu a Ja'iz, to kudinsu yana nan a bankin, kuma zai iya ganin komai. Jami'in hukumar alhazan ta Najeriya, ya ce wadanda suke cikin tsarin adashin gata idan lokacin aikin hajj ya zo, aka fadi cikon da za ayi  suka cika, to sune za a bawa fifiko wajen tafiya aikin Hajj. Majalisar wakilan Najeriya ce ta ba da umarnin gudanar da bincike a kan shirin adashin gata na maniyyata aikin hajji da hukumar alhazai ta NAHCON ke gudanarwa. Matakin ya zo ne bayan gabatar da bukatar gaggawa a gaban zauren majalisar kan zargin cewa ɗaruruwan 'yan ƙasar sun biya kuɗin aikin Hajji tun a shekarar 2020, amma har yanzu ba su san matsayinsu ba."	https://www.bbc.com/hausa/labarai-61048285
business	Tattalin arziƙi: Matakan da aka bi wurin ceto tattalin arziƙin Najeriya daga masassara	"Ministar Kudi da Tsare-tsaren tattalin Arzikin Kasa, Zainab Ahmed Shamsuna, ta yi karin haske kan ficewar Najeriya daga matsalar koma-bayan tattalin arziki da ta shiga sakamakon annobar cutar korona da kuma faduwar farashin danyen man fetur a kasuwar duniya. Sai dai ta ce ko da ya ke tattalin arzikin ya dan bunkasa da kashi sufili da digo daya cikin dari 0.1% a karshen shekarar da ya gabata, to amma ci gaban bai kai yadda za a iya miƙe kafa a sakankance ba. Ministar ta kuma ƙara da cewa farfadowa da yanzu darajar danyen man fetur ke yi, da kuma lamunin biliyoyin dala daga Asusun Lamuni na Duniya da Bankin Duniya da kuma Bankin Raya Afirka a shekarar 2020, duka sun kasance wata kyakkyawar alama cewa tattalin arzikin zai ci gaba da farfadowa. Bayan taron manema labaran a Fadar Shugaban Kasa, ministar ta yi wa wakilin BBC Ishaq Khalid karin bayanin kan matakan da aka bi domin ficewa daga matsalar koma-bayan tattalin arzikin. Ta ce shugaban Najeriyar Muhammadu Buhari da farko ya sa su rage wasu wuraren da za a yi amfani da kudi wadanda ba lallai ne sai an yi su a shekarar ta wuce ba. Da hakan ya sa suka samu wasu kudi da aka yi amfani da su a fannin inganta kiwon lafiya da kuma taimaka wa al'ummar Najeriya da suka zama gajiyayyu. Zainab Ahmed ta kuma ce mataimakin shugaban kasa ne ke jagorantar karamin kwamitin da aka zana tsarin da ake kira ''Economic Sustainability Plan'', wanda ya yi aikin gyara tattalin arzikin kasa na shekarar da ta wuce (2020). Ya kuma ya bayar da umarnin cewa a tsara yadda za a yi a fitar da kasa daga cikin matsalar da ta shiga. ''Shi wannan tsari da aka yi ya danganta da aikin gona, yadda za a taimaka wa ƙananan da matsakaitan manoma a ba su kudi masu karamin ruwa domin su samu su ci gaba da aikinsu na noma,"" in ji ministar. ''Akwai kuma wasu tallafi da aka bai wa mutane da suke da kananan kamfanoni ko 'yan kasuwa don su kara jari. ""Kana akwai karkashin wadannan tsari na ''Economic Sustainability Plan' wanda da shi ne ya taimaka mana ya sa muka fita cikin wannan ƙangi,'' in ji ta. Ministar ta kuma bayyana cewan an dauki mutane aiki wanda ko wace karamar hukuma an dauki mutum dubu daya, kuma ko wane minista cikin 'yan makonni da suka wuce ya je jiharsa don daukar ma'aikata. Ta bangaren kananan kudaden tallafi kuwa in ji ministar, mutane sun zo duka an rarraba musu domin rage kaifin wahalhalun da suka shiga wanda annobar cutar korona ta haifar."	https://www.bbc.com/hausa/labarai-56197870
health	Mece ce cutar kyandar biri, kuma me ke jawo ta?	An samu ɓullar cutar ƙyandar biri a Birtaniya a jikin wani mutum da ya je ƙasar kwanan nan daga Najeriya. A wannan maƙalar, mun yi duba a kan cutar wacce ba a faye samunta ba, kuma ba a san ta sosai ba. Cutar ƙyandar biri ce tana daga cikin nau'ukan cututtuka kamar su cutar ƴan-rani, duk da cewa ba ta faye yin tsanani ba kuma ƙwararru sun ce yiwuwar kamuwa da cutar ba shi da yawa. An fi samun ta yawanci a yankunan karkara a ƙsashen Afirka ta yamma, waɗanda ke kusa da yankuna masu zafi da kurmi. Yankuna biyu da cutar ta fi tsanani su ne - Afirka ta yamma da Afirka ta tsakiya. Biyu daga cikin masu ɗauke da cutar a Birtaniya sun je ƙasar ne daga Najeriya, don haka da alama suna fama ne da cutar da aka ɗan samu ɓullar annobarta a Afirka ta yamma, wacce ba ta cika yin tsanani ba, kuma har yanzu ba a tabbatar da ita ba. Mutum na uku da ya kamu wani ma'aikacin lafiya ne da ya ɗauki cutar a jikin ɗaya daga cikin marasa lafiyar. Huɗu daga cikin waɗanda suka kamu da cutar a baya-bayan nan - uku a Landan suke, ɗaya kuma a arewa maso gabashin Ingila - kuma ba su da wata alaƙa da juna kuma ba su yi wata tafiya kwanan nan ba. GA alama dai a Birtaniya suka kamu da cutar. Hukumar lafiya ta UKHSA ta ce duk wanda yake da damuwa kan tsoron kamuwa da cutar to ya je ya ga likita, amma ya tabbatar ya tuntuɓi asibitin ya sanar da su zuwansa. Mene ne alamunta? Alamun farko-farko sun haɗa da masassara da ciwon kai da kumburi da ciwon baya da ciwon gaɓɓai. Da zarar an fara zazzaɓi sai ƙuraje su fesowa mutum, su kan fara fesowa ne a fuska, daga nan sai su yaɗu a sauran sassan jiki, musamman tafin hannu da hannu da ƙafa. Ƙurajen, waɗanda sukan yi ƙaiƙayi sosai, da sukan sauya ne mataki-mataki, har sai sun yi saɓa, sannan a warke. Amma sunkan bar wa mutum tabo a jiki. Cutar kan ɗauki tsawon kwana 14 zuwa 21 kafin ya warke. Ta yaya ake kamu da ita? Cutar ƙyandar biri na yaɗuwa ne idan wani ya yi alaƙa da mai cutar. Ƙwayar cutar kan shiga jiki ne ta fatar jiki, da wuraren shaƙar numfashi da kuma ta ido da hanci da baki. Har yanzu ba a bayyana ta a matsayin wacce ake kamuwa da ita ta hanyar jima'i ba, amma ana iya yaɗa ta kai tsaye ta wajen jima'in. Sannan kuma tana iya yaɗuwa idan aka yi mu'amala da dabbobi kamar su biri da ɓera da kurege, ko kuma wani abu da mai cutar ya yi amfani da su kamar kayan sakawa ko gadon kwanciya. Yaya munin cutar yake? Yawancin nau'ukan cutar ba su da tsanani, wasu lokutan ta kan yi kama da farankama, kuma cikin makonni ko kwanaki sai ta warke da kanta. Cutar ƙyandar biri a wasu lokutan ta kan yi tsanani, kuma an ruwaito cewa ta sha jawo mace-mace a yankin Afirka ta yamma. Yaya girman ɓarkewar cutar? An fara gano cutar ne tun shekarar 1970 kuma tun daga sannan an sha samun waɗanda suka kamu da cutar a ƙasashen Afirka 10. A shekarar 2003 ma an samu ɓarkewar cutar a Amurka, karo na farko da aka samu ɓullarta kenan a wajen Afirka. Waɗanda suka kamu da cutar sun kamu da ita ne a jikin wasu karnuka da su kuma suka ɗauka a jikin wasu ƙananan dabbobi a ƙasar. A jumulla an samu mutum 81 da suka kamu, amma babu wanda ya mutu a cikinsu. A 2017 kuma, an samu ɓarkewar cutar sosai a Najeriya, kusan shekara 40 bayan da ƙasar da samu ɓullar cutar. An samu mutum 172 da suka kamu da ita, kuma kashi 75 cikin 100 maza ne ƴan tsakanin shekara 21 zuwa 40. Mene ne maganinta? Babu wani taƙamaiman magani na cutar, amma ana iya shawo kan ɓarkewarta. Sannan an tabbatar cewa allurar riga-kafin farankama na yin aikin kare ta da kashi 85 cikin 100, kuma a wasu lokutan ana amfani da ita.	https://www.bbc.com/hausa/rahotanni-61520412
business	Matashin da ke bayar da hayar kaya a Kano	Latsa hoton da ke don kallon yadda samari da 'yan mata ke zaɓar kayan sakawa na haya Matashi Ibrahim Bature Yakubu ya shaida wa BBC cewa ya fara harkar bayar da hayar tufafin sakawa ne saboda abokansa. Haifaffe kuma mazaunin birnin Kano a arewacin Najeriya, Ibrahim ya ce ya fara harkar ne da kaya guda uku kacal. Ya zuwa yanzu, yana da kayan mata da na maza masu yawa da ake karɓa haya kuma a ba shi kuɗi. Za ku ga yadda samari da 'yan mata ke zaɓa su darje. Daukar bidiyo: Yusuf Yakasai Tacewa: Fatima Othman	https://www.bbc.com/hausa/labarai-54774327
entertainment	Hirar BBC Hausa da Ado Gwanja	Hirar BBC Hausa da Ado Gwanja	https://www.bbc.com/hausa/labarai-50447172
entertainment	Daga bakin mai ita tare da Baballe Hayatu	Latsa hoton da ke sama don kallon bidiyon: Daga Bakin Mai Ita wani shiri ne na BBC Hausa da ke kawo muku hira da fitattun mutane kan wasu abubuwan da suka shafi rayuwarsu zalla. A wannan kashi na 22, shirin ya tattauna da fitaccen ɗan fim na Kannywood Baballe Hayatu, inda ya amsa tambayoyin da za su sa ku dariya.	https://www.bbc.com/hausa/media-54727233
politics	Zan tare a Sambisa idan na zama shugaban Najeriya - Al-Mustapha	Tsohon babban dogarin shugaban Najeriya na mulkin soja, marigayi Janar Sani Abacha, wato Manjo Hamza Al-mustapha ya ce idan har ya zama shugaban kasar, a cikin wata shida zai kawo karshen matsalar tsaro ta Boko Haram da ta addabi Najeriya. Almustapha ya ce, zai je ya tare a dajin Sambisa, da ke jihar Borno, inda nan ne ake ganin matattarar mayakan Boko Haram, tsawon sati daya domin daukar duk matakin da ya wajaba a dauka domin ganin karshen mayakan. Ya ce idan har ya zama shugaban kasa to lalle ne abin Allah ya shimfida za a yi wa dole ne a yi shi, ya ce, ''komai zafinsa a idon ko su waye'',  yana mai bayar da misali da matsalar tsaron da kasar ke fama da ita. Ya nuna takaicinsa da damuwa kan yadda yake ganin sojojin Najeriya yanzu sun lalace ba su da kishi da kuzari kamar da, inda ya ce, ''Ka ga soja, duk sojan Najeriya ni ina ganinsa daidai yake da dan-sanda na da, saboda sun riga sun zama dan-sandan, kuma 'yan-sandan da kuke da su sun gurbata, sun gurbata. Ni akwai abin da in zan yi a wata shida za ka ji tsoron abin da za a yi amma kuma shi ne gaskiya.'' Ya ce zai yi wa sojojin Najeriya garambawul a cikin wannan wa'adi na wata shida, wanda hakan abu ne da zai kasance da zafi amma kuma ya zama wajibi domin ya dawo da karfi da kuzarin sojojin Najeriya kamar yadda aka san su a baya. ''Misali ba shegantakar nan ta Boko Haram ba, wallahi ni zan ce a wata shida indai ba ta yi ba, duka manyan nan sai an rage muku girma, kuma za ku tafi gida, kuma za a hukunta ku kudin da aka ba ku sai kun fid da shi, sai an yi musu probe (bincike), a wata shida a matsayina na shugaban kasa zan je Zambiza can zan koma can zan yi hutu, zan yi hutun sati wurin in wani abu ya taba ni ma gani '' in ji shi. Tsohon dogarin na Abacha yana magana ne a hira ta musamman da BBC, inda ya bayyana shigarsa jerin masu neman takarar shugabancin kasar a zaben da za a yi a shekara mai zuwa ta 2003, inda zai nemi takara a karkashin jam'iyyar Action Alliance. Manjo Al-Mustapha wanda yake nuna takaicinsa kan irin halin da kasar ta shiga na tabarbarewar tsaro, ya ce lokaci ya yi da zai shiga siyasa gadan-gadan. Ya ce wasu kungiyoyi ne suka hada kudi, suka sai mishi takardar neman takarar suka ce ga gumummawarsu ga kuma jam'iyyar da zai yi takara. Dangane da kin shigarsa wata daga cikin manyan jam'iyyun kasar, sai ya nuna cewa ya yi hakan ne domin wadannan manyan su yake gain sun gurbata kasar, inda ya yi misali da cewa, Shugaba Buhari, mutum ne da suka sanshi tun suna kanana. Ya ce, ''amma wadanda suka kewaye shi su ne gurbatattun Najeriya, suna nan da yawa.Yanzu in ka zauna ka ce ka dora wannan gwamnati a sikeli, ta'adin da suka yi ranar da zai fara fahimta, na san ranar zai sake tunani da yawa '' in ji Al-Mustaphan. Haka kuma ya nuna sakacin gwmnatin Buhari na yadda, ya ce idan Shugaban ya danka wa mutane amana ba ya bibiya, inda ya ce shi idan ya samu shugabancin daga kansa zai nuna misali na bin doka, kuma idan ya dauki rantsuwa to ba zai sassautawa kowa ba, domin doka kamar ruwan zafi take, duk wanda ya saba doka, to doka za ta hau kansa.	https://www.bbc.com/hausa/labarai-61517788
politics	Gane Mani Hanya: Ba zan yi takarar shugaban ƙasa ba a 2023 – El-Rufai	Latsa hoton da ke sama don sauraron cikakkiyar hirar A cikin shirin Gane Mani Hanya na wannan makon, Gwamna Nasir El-Rufai na Jihar Kaduna ya ce ba zai yi takarar shugaban ƙasa ba a zaɓen 2023. Gwamnan ya ce yana ganin ya kamata mulki ya koma kudancin Najeriya idan Shugaba Muhammadu Buhari ya kammala wa'adinsa na biyu.	https://www.bbc.com/hausa/shirye-shirye-na-musamman-53707409
technology	TikTok: Yadda shafin sada zumuntar ya zama matattarar samari da ƴan matan arewa	Shafin sada zumunta na Tik Tok ya samu karɓuwa sosai a wurin samari da ƴanmata a arewacin Najeriya. Kusan a iya cewa ma yana daga cikin shafukan sada zumunta da ke samun ƙaruwar masu amfani da shi. Babu mamaki a lokacin da kuke shawagi a shafin Instagram ko Twitter, kun ci karo da wani bidiyo mai ɗauke da alamar TikTok da wata budurwa ko saurayi suna ta bin waƙar Hausa ko ma ta turanci. Babu mamaki ba ku taɓa ganin budurwar ko saurayin ba, amma kun ga sun burge ku musamman yadda bidiyon ba shi da tsawo —  ɗan gajere ne amma ya ƙayatar. Wataƙil ma wannan ne ya sa ku ma kuka sauke manhajar TikTok a wayoyinku don ganin wainar da ake toyawa a wannan shafi mai miliyoyin bidiyo. Mafi yawa masu amfani da shafin TikTok matasa ne masu neman nishaɗi  —  wato ku su nishaɗantar ko su nishaɗantu. Shi ya sa ma kusan duka bidiyon da ke wannan shafi yana ɗauke da waƙa ko rawa ko kwaikwayo ko kuma duka. To matasa a arewacin Najeriya ma dai ba a barsu a baya ba wajen amfani da shafin TikTok. A shafin TikTok akwai maudu'i daban daban kamar yadda yake a shafin Twitter da Instagram. Wannan na nuna rarrabuwa ko salo na bidyon, wato akwai maudu'i wato hashtag kamar #Hausa da #Hausavideo da #comedy #viral da dai sauransu ba kamar Twitter ba da maudu'i ke nuna wani taƙamaimai labari. Don haka idan kuka shiga TikTok kuma kuna neman bidiyo da aka yi da Hausa, kuna iya amfani da #Hausavideo ko #Hausa wajen gano dubban bidiyo a harshen Hausa. Mafi yawa bidiyon da ke shafin TikTok na barkwanci ne. Walau da muryar mai bidiyon ta zahiri ko kuma ya riƙa motsi da bakinsa yana bin muryar taurarin finafinai ba tare da nuna hoton taurarinba. Wanda aka fi gani su ne bidiyon da ake bin muryar marigayi Rabilu Musa Ibro ko Kamaye da Adama na shirin Daɗin Kowa ko marigayiya Aisha Ɗankano. Karɓuwar da bidiyon TikTok suka samu ya sa duk shafin sada zumunta da ka shiga, za ka gansu. Kuma da yake shafin na ba da damar adana bidiyo cikin hanya mai sauƙi, masu amfani da shafin ba sa ɓata lokaci wajen 'saving' da aika waɗannan bidiyo. Haka kuma, yin bidiyo a TikTok na da matuƙar sauƙi, bugu da ƙari ga ɗaruruwan waƙoki da fina-finai da 'filter' iri iri wanda mai amfani da shafin zai iya zaɓa don ƙarawa bidiyonsa armashi. Ma'ana, ana iya haɗa bidiyo nan take a cikin shafin ba tare da wani ɓata lokaci ko neman wata manhaja da za ta haɗa bidiyon ba. A shafin TikTok akwai abin da ake kira 'challenge' wanda ya zama kamar bai wa masu amfani da shafin wani ƙalubale ne. Wato a kan ƙirkiro salon yin wani abu kamar waƙa ko rawa ko salon magana ko wasa da dai sauransu, sannan a ƙirkiri # da ke nuna ana ƙalubalantar masu amfani da shafin su ma su yi irinsa kuma su ɗora a shafinsu. Wannan yana matuƙar ƙara tunzura samari da ƴanmata wajen wallafa bidiyo kala kala duk da cewa dai ba kyauta ake bai wa wanda ya shiga gasar ba amma ya kan samu 'likes' da ƙarin 'followers' kuma hakan zai ƙara masa suna a shafin. Misali akwai #slowmotionchallenge da #slowmochallenge da #slowmowalk wanda ke ƙalubalantar masu amfani da TikTok su yi wani salon rawa inda za su yi sauri sauri sannan su yi sannu sannu. Kuma za su dora duk waƙar da suka ga dama a kan bidiyon. An yi amfani da wannan maudu'i a shafin fiye da sau miliyan 3 a faɗin duniya. Kwalliya na taka muhimmiyar rawa a amfani da TikTok. Sau da yawa za budurwa ta caɓa ado kamar za ta biki, amma bidiyo kawai za ta ɗauka a TikTok musamman a wannan zamanin na kwalliyar fankeke da janbaki da zana gira. Za ta kafa ɗaurin dankwali nan da ake yayi na 'Zahra Buhari' mai zuwa har goshi, sannan sai ta tabbatar dinkinta na gani na faɗe ne. Su ma samarin ba a barsu a baya ba, don kuwa sai sun tabbata sun sanya ɗinkuna ko dai wata sutura ta zamani da ake yayi sannan su nadi bidiyon. Ma'ana dai sai an dau wanka ake hawa TikTok. Bugu da ƙari, ya zamar wa wasu sana'a, don kuwa a cikin masu amfani da shafin akwai waɗanda su ke da dubban mabiya, wato followers kuma bidiyoyinsu na samun masu kallo da yawa. Waɗannan su ake kira 'influencers' wato masu faɗa a ji a wannan shafi. Kamfanoni kan biya su kuɗi don su yi masu tallar hajarsu ganin cewa suna da mabiya da yawa, kuma kamfanonin kan ba su abun da suke samarwa kyauta. Misali, kamfanin samar da kayan kwalliya kan bai wa wata kwangilar tallata janbakin da kamfanin ke samarwa ta hanyar yin bidiyo da zai nuna wa mabiyanta yadda janbakin ke da inganci. Masana harkokin kimiyya sun ce matasan yanzu sun fi son samun bayanai, wala Alla na ƙarin ilimi ne ko na nishaɗi, ta hanyar bidiyo. Babu mamaki shi ya sa TikTok ya samu karɓuwa sosai a wurin matasan. Sannan yadda bidiyoyin suke a jejjere, da an gama kallon wannan sai a faɗa wani ba tare da tsaiko ba, ya taimaka wajen samun karɓuwarsa. Ana iya cewa TikTok ya zame wa matasa wani keɓeɓɓen wurin baje kolinsu ba tare da tsawatarwar 'manya' ba. Wuri ne da suke cin karensu babu babbaka, kuma suka aminta da shi don ɗebe kewa da haɗuwa da sa'o'insu waɗanda ke da mahanga guda.	https://www.bbc.com/hausa/rahotanni-55804960
entertainment	Hikayata 2021: Labarin 'Ramat' da ya zo na uku	"Wannan labarin haƙƙin mallakar BBC ne. Ba a yarda wani ko wata su yi amfani da shi ta ko wane salo ba, ko da yaɗa shi ne ta shafukan sada zumunta. Idan aka yi hakan kuma, to BBC za ta ɗauki mataki har da na shari'a. Ramat ita ce mace ta farko a ƙauyensu, da ta gama digiri ta shiga aikin ɗan sanda. Yayin tirenin, ta haɗu da Mahmud, wanda ya zama tamkar abokinta. Ta ɗauki hankalin Mahmud a yadda take kame kanta. Ba ta wasa da ibada, ta kuma mai da hankali. Mafi yawan haɗuwarsu masallaci ne ko cikin aji. Ta haka suka shaƙu. Mahmud ɗan jihar Katsina ne, Ramat kuwa 'yar jihar Kano ce da ta canja tunaninsa; game da mace a aikin ɗan sanda. Ranar bikin yaye sababbin jami'ai, wato 'Passing-out Parade', Mahmud ya bai wa Ramat mamaki; ya bayyana soyayyarsa da zancen aure a gare ta. Ramat ta amince masa. Sai dai kuma kash! Aka kai ta jihar Ikko, shi kuwa a Maiduguri. Tsawon lokaci, aure ya kankama, iyayen kowannensu na da masaniya. Hukumar 'Yan sanda ta ba su zaɓin jihar da suke son aiki, don su kasance a tare. ""Ramat, ina ya kamata mu zaɓa?"" Mahmud ya ce wa amaryarsa. Ta ce, ""Ofisa, kai ne ya kamata ka zaɓa mana"". Ba ta kiran sunansa. ""Ina sha'awar jihar Kaduna"" Ramat ta ce, ""Ni ma hakan"". Dukansu suna dariya. A ranar aure, an ci, an sha, an yi fareti gwanin ban sha'awa. Ango da amarya ma tufafin farati na musamman suka sanya. Bayan Aure, Ramat da Mahmud sun jima ba su haihu ba, abin damuwa, da ya kai zuwa asibiti don gano bakin-zaren. A kwana a tashi, Ramat ta samu juna-biyu. Mahmud baki har kunne! Soyayyar da ke tsakaninsu ta ƙara ƙarfi. Ramat ta haifa masa ɗa kyakkyawa, da aka raɗa masa suna Yusuf. Yusuf ya kasance tozali ga iyayensa. Yaro ya tasa, aka sa shi makaranta. Sun kashe maƙudan kuɗi wajen zaɓa masa makarantun da suka dace, har ya kammala sakandare, aka nema masa 'adimishin', don yin digirinsa na farko a Ingila. Iyayen sun haɗa ƙarfi da ƙarfe domin tabbatar da tarbiyarsa, har lokacin da ya kammala jami'a, ya dawo gida Najeriya. Paulina ce yarinyar da ke yi wa Ramat hidima, ta shirya ɗakinsa. Aka yi masa tuwon-shinkafa da miyar-kuka, abincin da ya fi so. Daga Kaduna International Airport, aka ɗauko shi, sai gida. An sake dawowa da Ramat da Mahmud  Kaduna ne, bayan da suka yi aiki a wurare da jihohi daban-daban, suna ta samun ƙarin-girma. Bayan wata ɗaya, Mahmud ne ya fara dawowa daga aiki, ya tarar da Paulina kwance, a cikin wani mummunan yanayi, da ba ta iya magana. Ba a yi minti biyu ba, Ramat ta shigo. ""Me ya faru da  ita?!"" ""Shigowata kenan!"". ""Yusuf!"" Ramat ta ƙwalla wa Yusuf kira, ya fito. ""Me ya faru da Paulina?!"" Ta tambaye shi. Ya ce bacci yake, bai san abin da ya faru ba. Jin haka, Ramat ta wuce ɗakinta. Ta soma duba CCTV (Na'urar ɗaukar hoto ta sirri), a saƙo-saƙo na gidan… A ɗakin Yusuf, tsigar jikinta ya tashi, ta kai zaune tana kuka… Ta kira Mahmud, ya zo, ta nuna masa— Yusuf ne ke yi wa Paulina fyaɗe! Cikin kuka, Ramat ta ce, ""Inspector, ku zo gidana akwai…"". Mahmud bai san lokacin da ya fizge waya hannunta ba! Jikinsa na rawa, ya ce, ""Are you mad?! Kin san abin da kike kuwa?!"" Ramat ta ce, ""Yana da bambanci da wasu 'ya'ya ne?"" ""Kwarai kuwa! Yusuf jininmu ne"", in ji Mahmud. ""Ofisa, ka bar ni na yi aiki!"" ""Dakata ki ji! Idan kika sake maganar nan ta fita…, wallahi abu mafi muni zai faru a tsakaninmu!"" Shekaru 25, wannan ita ce magana mafi zafi a tsakaninsu. Paulina dai, ba musulma ce ba! Wata yar maƙwabta ce, maraya, Ramat ta ɗauko. Ba ta yi  la'akari da yare ko addini ba, take ɗaukar nauyin karatunta. Yarinya ta gama sakandare, sakamako ake jira, hakan ya faru. Bin ra'ayin Mahmud bai zama cin amana ba? Aure darajar 'ya mace! Mace aka fi sani da son ɗa fiye da mahaifinsa; ciwon 'ya mace na 'ya mace ne; binne matsalar nan, ba a yi wa aiki ga ƙasa adalci ba. Da wane ya kamata Ramat ta ji? Tabɗijam! Ramat ta yi fushin da ba ta taɓa yin irinsa ba! Ta wuce ta bar Mahmud a tsaye. Tana zuwa falo, ta samu Yusuf. Zai yi magana, ta kwashe shi da mari!  Zai buɗe baki, ta sake marin sa! Ganin haka, Mahmud ya gudu ya koma ɗakinta, ya goge dukan wata shaida da CCTVn ya naɗa. Yana mai cewa a ransa, ""Me 'ya mace ke ji, idan aka yi mata fyaɗe, ko aka yi wa 'yar'uwarta?"" Yana cikin haka, sai dai kawai ya jiyo Ramat na cewa, ""Arrest him! Ku kama shi na ce!"" ""Inspector, ku sake shi!"" In ji Mahmud. ""Yes, sir!"" Sufeton ya sara masa. A tsarin aikin ɗan sanda, Ramat da Mahmud waye a gaba? Lambar Ramat ce ta gabaci tasa. Don haka, umurnin Mahmud bai yi tasiri ba. Suka tasa ƙeyar Yusuf, Mahmud na biye da su, har suka sanya shi mota, bai iya ya hana su aikinsu ba. Abin da ke faruwa gidansa ya wuce tunaninsa! Ramat da ke ta kuka, ta ɗauki Paulina zuwa asibiti. Aka yi dukan abin da ya dace, ba a samu bakin Paulina ba, aka ba ta gado. Wannan wutar da ta kunno kai, ta ja hankalin 'yan'uwan daga kowane ɓangare. Aka taso ta gaba! Matsi ta ko'ina! An kasa goyon bayan tsattsauran matakinta. Da rana take aiki, dare ya kama, ido ya ce bai san bacci ba. Allah Sarki, ɗa da mahaifi!  Duk dare na Allah, haka Ramat take, ba ta bacci, sai kuka, tana duban makomar ɗanta, da aikinta da kuma halin da Paulina ke ciki. Ga shi kuma, sun raba ɗakin bacci da Mahmud! Hakan ya haddasa mata ciwon zuciya, da a yanzu take fama da shi. Ta ɓangaren Mahmud kuwa, duk abin da mahaifi zai yi don kare ɗansa, ya yi. Kama daga barazana ga matarsa; lalata bidiyon CCTV, da ƙoƙarin daƙile maganar a matakin 'yan sanda. Haƙarsa ba ta cimma ruwa ba, kasancewar tsayuwar Ramat kan koyarwar Allah da ManzonSa: ""Idan kuka tashi yin hukunci, to, ku yi adalci ko da a kan kawunanku ne"". Mahmud ya ɗaukar wa Yusuf ƙwararren lauya. Idan ta san wata, ba ta san wata ba! Ranar Juma'a tunda safe, mutane ke tururuwa zuwa High Court, da ke Bida Road, Sabon Gari, Kaduna, don sauraron shari'ar da aka ce uwa ce da kanta ke ƙoƙarin ganin an yanke wa ɗan da ta haifa, tilo, ake zargin sa da yin fyaɗe hukunci. Zaman farko, Yusuf bai karɓi laifinsa ba. Aka ɗaga shari'ar zuwa 2/12/2002, tare da umurtar ci gaba da tsare shi, yayin da ɓangaren mai gabatar ƙara, zai gabatar da shaidunsa. Ramat na fitowa 'yan jarida suka yi mata ca! ""Yallaɓai, ke kika haifi Yusuf, ko ɗan kishiyarki ne?"" ""Ɗana ne"". ""Bisa kiraye-kirayenku na a riƙa zartar da hukuncin kisa ko dandaƙe mai  fyaɗe, ba kya tsoron idan kuka ci nasara, zargin da ake masa ya tabbata, za ki rasa ɗanki?"" ""Ba kwa ganin Paulina ta rasa martabarta?"" ""An ce Paulinar nan ba musulma ba ce, kike ta goyon bayanta"". ""Maganar 'ya mace ake ba zancen addini ba"". ""Yallaɓai, mene ne ainihin abin da kike son cimma a wanna shari'ar?"" ""Adalci! Yaƙin da muka sa a gaba, ta'addancin da ake yi wa 'ya'ya mata, da gaske muke. Ba sani, ba sabo!"" ""A yanzu, wane hali Paulina ke ciki?"" ""Tana kan jin sauki. ""Yallaɓai, wai da gaske ne aurenku ya mutu?"" Ramat ta fara tari. Ta sa hankicif ta rufe bakinta. 'Yan jarida na biye da ita, har ta shiga mota, ba ta daina tarin ba. Rana ba ta ƙarya, sai dai uwar ɗiya ta ji kunya!  Kotu ta cika maƙil da jama'a, har wasu na ƙwalla. Muryar Paulina suka ji. (An killace ta), a sa'ilin da take bayani. Bayaninta bai isa ba, aka gabatar da wasu shaiduka. A ciki har da bidiyon nan da CCTV ya naɗa, da rahoton asibiti, da ya tabbatar an yi mata fyaɗe. Ta yaya bidiyon da aka goge ya bayyana? Sanin makamar aiki. Tun can farko, Ramat ba ta kira Mahmud ba, sai da ta tabbatar ta kwafe bidiyon a wayar salularta. Wani nau'i daga burin Ramat ya cika! Sai dai kuma, ta samu saki biyu. Ma'ana Mahmud ya saki matarsa, an yanke wa Yusuf ɗaurin shekaru 15, da ba su taka kara suka karya ba. Bayan wani lokaci, Mahmud da Ramat suka shirya, tare da mayar da aurensu. Sai dai kuma, an makara! Ramat ta shiga ciwon zuciya, da ya kai ga aman jini. Ashe son ɗanta na nan manne a zuciyarta! Hukumar 'Yan sanda da wasu ƙungiyoyin mata na dab da karrama ta, da safe Ramat ta faɗi, aka ɗauke ta zuwa asibiti. Da yamma, ta ce ga garinku nan! Mahmud ya yi kuka tamkar zai mutu! Yusuf ya zama babban malami da ke koyar da Addinin Allah, bayan fitarsa daga kurkuku. Duk sati yake ziyarar kabarin mahaifiyarsa don yi mata adu'a. Yana nadamar abin da ya aikata a baya. Akwai abin da mahaifa, ko al'umma ke so da ya wuce wannan?"	https://www.bbc.com/hausa/labarai-59700613
health	Cutar Coronavirus ta kashe mutum 97 a rana guda	Adadin wadanda suka mutu sakamakon kamuwa da cutar Coronavirus ya karu da mutum 97 a rana guda, adadin da ba a taba samu ba a rana. Ya zuwa yanzu wadanda suka mutu sakamakon cutar a China sun kai 908, to amma kuma an samu raguwar wadanda ke kamuwa da cutar a rana. A fadin China, wadanda suka kamu da cutar sun kai 40,171, yayin da wadanda aka kebe ake lura da su suka kai 187,518. A bangare guda kuma, an gano wasu mutum 60 da suka kamu da cutar a wani kebantaccen jirgin ruwa a Japan, abin nufi anan shi ne daga cikin fasinjojin jirgin 3,700, yanzu mutum 130 sun kamu da cutar. An kebe jirgin ruwan ne mai suna Diamond Princess tsawon mako biyu, saboda an samu daya daga cikin fasinjojinsa da cutar. A kan dauke wadanda suka kamu da cutar a kai su wani asibiti da ke kusa da inda jirgin ya tsaya a yi musu magani. Sabbin adadin wadanda suka kamu da cutar dai sun kasance fasinjojin da ke cikin jirgin Diamond Princess. A cewar wata kididdiga daga kasar China, ya zuwa yanzu mutum 3,281 sun warke daga cutar inda har an sallame su daga asibiti. A ranar Litinin, 10 ga watan Fabrairun 2020, miliyoyin ma'aikata suka koma bakin aiki bayan hutun sabuwar shekarar gargajiya- wanda aka tsawaita don takaita yaduwar Coronavirus. To amma kuma an ci gaba da daukar matakan kariya ciki kuwa har da rage tsawon sa'o'in aiki da kuma zabar lokutan da za a rinka bude wuraren aiki. Shugaban kasar China Xi Jinping, ya kai ziyara wani asibiti a birnin Beijing, inda ake yi wa wadanda suka kamu da cutar magani.	https://www.bbc.com/hausa/labarai-51451587
sports	Liverpool ta sha da kyar a hannun Brighton a Anfield	Liverpool da Brighton sun tashi 3-3 a wasan mako na takwas a gasar Premier League da suka fafata a Anfield ranar Asabar. Liverpool, wadda take da kwantan wasa da Chelsea, ta karbi bakuncin Brighton, bayan da aka kammala wasannin kasa da kasa da aka yi a karshen mako. Minti hudu da fara wasa Brighton ta ci kwallo ta hannun Leandro Trossard, sannan minti 14 tsakani ya kara na biyu. Liverpool ta zare daya ta hannun Roberto Firmino tun kan hutu, sannan ya farke bayan da suka koma zagaye na biyu. Daga nan Liverpool ta ci na uku, bayan da Adam Webster ya ci gida, sai dai kuma saura minti bakwai a tashi daga karawar Leandro Trossard  ya farke, kuma na uku da ya ci wa Brighton a wasan. Kawo yanzu Liverpool ta yi karawa 27 a Anfield ba tare da an doke ta ba, wadda ta yi nasara a fafatawa 20. Wasan farko da sabon kocin Brighton Roberto De Zerbi ya ja ragama kenan, bayan maye gurbin Graham Potter, wanda ya koma aiki a Chelsea. Masu horar da tamaula biyar a baya sun sha kashi a wasansu na farko a Anfield. Da wannan sakamakon Liverpool ta hada maki 10, bayan cin wasa biyu da canjaras hudu da rashin nasara daya kenan. Liverpool za ta fafata a wasan gaba da Rangers a Champions League, ita kuwa Brighton za ta kece raini da Tottenham a karawarta ta gaba a Premier League.	https://www.bbc.com/hausa/articles/cnk8e58jn2vo
business	Lagos: Farashin Rago ya kai naira miliyan ɗaya a kasuwar Alaba saboda yajin aikin masu kayan gwari	"Yajin aikin haɗaɗɗiyar Kungiyar masu kayan gwari da cimaka ta ƙasa ya haifar da tsadar farashin kayayyakin musamman kayan abinci da dabbobi a kudancin Najeriya. An nuna wa BBC wani Rago da farashinsa ya kai naira miliyan ɗaya, wani kuma ya kai naira dubu 800. Tun a makon jiya ne ƴan kasuwar da ke kai kayan abinci kudancin Najeriya daga yankin arewaci suka fara yajin aikin. Sun shiga yajin aikin ne domin nuna goyon baya ga ƴan uwansu mutanen arewa da rikicin kasuwar Sasa ya shafa a garin Ibadan na jihar Oyo. Yanzu yajin aikin ya yi tasiri bayan haifar da tsadar farashin kayayyakin abinci a yankin kudu maso yammacin Najeriya. Har yanzu hukumomi ba su ce komi ba game da yajin aikin haɗaɗɗiyar ƙungiyar ta masu kayan gwari da kayan abinci. Ko da yake ɗaya daga cikin shugabannin ƙungiyar ya ce za su yi zama da wakilan gwamnatin tarayya a fadar shugaban ƙasa a ranar Talata. Wakilin BBC Umar Shehu Elleman ya ziyarci kasuwar Alaba a Legas kuma ya ce kasuwar ta zama fayau. Farashin kayayyaki sun lunka kusan sau uku sakamakon yajin aikin. Tanimu Bulama Wazirin Sarkin Alabar Rago kuma shugaban masu sauke dabbobi a kasuwar ya ce an taya wani ragonsa dubu 950 bai sayar ba. Yan kasuwar sun ce kusan yawancin ragunan da su ke kaiwa kudancin Najeriya ana kawo su ne daga Sudan da Nijar. Kaji da ake sayarwa N1,500 yanzu sun koma N2,500 sakamakon yajin aikin da ya haifar da ƙarancin kajin. Ɗaya daga cikin ƴan kasuwar Alaba a ɓangaren kaji Muhammadun Dauran Kaji ya ce yanzu Talo-Talo har naira dubu 30 ake sayar da shi. Muhammadu Aminu mai kayan gwari ya ce albasa da ake sayarwa N12,000 yanzu ta koma dubu 30 kwando. Tumatur kuma da ake sayar wa naira hamsin yanzu sai dai kusan 300. Shugabannin kasuwar sun ce suna yajin aikin ne domin neman wa ƴan uwansu ƴancinsu. Sarkin kasuwar Alaba rago, Alhaji Umaru na Goggo ya musanta cewa an ɓoye kayyakin ne don a tsawalla farashi. Ya kuma ce ko za a janye yajin aikin sai  kungiya  ta yi zama ta yi nazari kafn janye aikin. ""Sai mun  yi zama da waɗanda abin ya shafa musamman jigogin gwamnati mun zauna da su a yi wa kafin kungiya ta amince a janye yajin aikin."" Sarkin kasuwar kuma ya n yi kira ga Gwamnatin Najeriya ta shiga tsakani ta yi bincike domin gano wadanda ke da gaskiya da kuma daukar mataki kan wadanda ke saɓa doka. Tanimu Bulama Wazirin Sarkin Alabar rago shugaban masu sauke dabbobi a kasuwar  ya ce baya ga nuna muhimmancin amfanin kasuwancinsu na kayayyakin abinci da suke kawo a kudanci suna kuma son a ɗauki mataki kan kuɗaden da ake tatsa daga gare su. ""Muna neman wa mutanenmu ƴancinsu ne kuma dole mu ba su yi hakuri su jure har lokacin da za a dadaita wannan al'amarin,"" in ji shi. Ya ƙara da cewa wannan gargaɗi ne saboda fahimtar amfanin masu kawo kayan abinci a yankin kudancin Najeriya."	https://www.bbc.com/hausa/labarai-56258528
sports	Man United na kan turbar daukar Frankie de Jong	Manchester United ta cimma yarjejeniyar daukar dan kwallon Barcelona Frankie de Young kan fam miliyan 56 har da karin tsarabe-tsarabe. Sai dai kungiyar ta sanar cewar ba a kai ga karkare komai ba, domin da akwai wasu batutuwa da ba a kammala su ba. Sai dai kuma ana ganin cewar an hau kan turbar da za a iya karkare cinikin nan gaba kadan. Dan wasan mai shekara 25, shi ne na farko da sabon kociyan Manchester United, Erik ten Hag ke son dauka a bana. Ten Hag ya fara jan ragamar atisayen Manchester United a karon farko ranar Litinin, sai dai wasu manyan 'yan wasan ba su koma ba. Haka kuma United tana jiran bayani daga dan wasan tawagar Denmark, Christian Eriksen, mai shekara 30, wanda Brentford ke fatan tsawaita kwantiraginsa. Ten Hag da 'yan wasan United za su je Thailand da Australia ranar 8 ga watan Yuli, domin yin atisayen tunkarar kakar da za a fara a cikin watan Agusta. United na fatan kammala cinikin De Jong kafin fara kakar bana, amma kawo yanzu ba a kai ga cimma matsaya ba.	https://www.bbc.com/hausa/articles/cv2xm7zgml1o
technology	Motoci 60 sun daki juna saboda hazo a Amurka	Sama da motoci 60 ne suka yi hatsari sakamakon hazo a babbar hanyar jihar Virginia da ke Amurka. An bayyana cewa ana nan ana gudanar da bincike kan faruwar lamarin. 'Yan sanda sun shaida cewa hazon wanda yake gauraye da yanayin dusar kankara na daga cikin abubuwan da suka jawo hatsarin. Hatsarin ya afku ne a ranar Lahadi da misalin karfe 8:00. An shafe sa'o'i da dama kafin a kawar da motocin da suka samu hatsarin da kuma bude hanyar. Wani direban mota ya shaida wa kamfanin dillancin labarai cewa ya hangi hazo mai yawo a gaba a lokacin da yake tafiya wanda hakan ya sa ya rage gudu, inda ya kunna fitilun motarsa. Ya ce ''kawai sai na ga motoci sun fara karo da juna suna hawa daya bisa daya.'' Ya ce matarsa ita ma tana kan wannan hanya a wata mota daban kuma hatsarin ya rutsa da ita sai dai ba ta ji rauni sosai ba.	https://www.bbc.com/hausa/labarai-50891118
politics	Yadda manyan jam’iyyar APC da PDP ke jayayya a siyasar Sokoto	Manyan jam’iyyun siyasar Najeriya biyu wato APC da PDP na jayayya kan yawan masu sauya sheƙa a tsakaninsu a Sokoto, inda kowane ɓangare ke ganin shi ke kan gaba, kuma nasara na tattare da shi. Wannan yanayi na zuwa ne yayin da ake daf da shiga yaƙin neman zaɓen shekara ta 2023. Duk da cewa jam’iyyar PDP ce ke mulkin jihar, jam’iyyar adawa ta APC ke da mafi rinjayen kujerun ‘yan majalisar dokokin tarayya. Wannan dalilin ya sa ake ganin fagen siyasar Sokoto a wannan marra na cikin halin rashin sanin maci tuwo kafin karewar miya tsakanin manyan jam’iyyun APC da PDP a manyan zabukan da ke tafe. A﻿lamomi na nuna sauyin da ake samu fiye da kowane lokaci na zaɓukan baya, domin an samu karfin jam’iyya mai mulki da ta adawa ya zo ɗaya tun kafin a kada kugen siyasa. Sai dai Alhaji Muhammadu Oroji Wamako, wani jigo a jam’iyyar PDP mai mulki ya bugi kirjin cewa, su ke da ta cewa idan aka yi la’akari da yawan masu sauya sheƙa zuwa jam’iyyar daga APC mai adawa. Oroji Wamako, ya ce sanin kowa ne duk wani ɗan Sokoto ko jihohin da ke kusa da Sokoto, PDP ce kusan a kullum ke karbar manyan ‘yan takara. Ya bada misali da Yusuf Sulaiman, Salame da dai sauransu yana mai cewa, APC a yanzu a Sokoto tamkar an tuɓe  mata riga ne baki ɗaya an bar ta da wando. “A kullum karbar mutane muke yi babu safe babu rana.” Sai dai yayin da jam’iyyar PDP ke wannan tinkaho na karbar jiga-jigan APC kamar ‘yan majalisar tarayya masu ci da tsohon minista, Alhaji Ibrahim Lamido ɗan takarar Sanata a jam’iyyar ta APC ya ce karbar jigan-jigan jam’iyya mai mulki ciki har da sanata da kwamishina da shugaban karamar hukuma mai ci da jam’iyyarsu ta yi kahonnin ne kawai aka gani, san na nan tafe. “Siyasar ta sauya ba irin ta da ba ce, shi ya sa mutane tun da wuri suke sauya sheka. “Kafin watan Oktoba muna da karfin gwiwar cewa mutane da dama za su bar PDP su dawo a garemu”, in ji Lamido. A halin yanzu dai jamiyyar adawa ta APC ce ke da dukkan kujerun ‘yan majalisar dattawa uku daga jihar da kuma biyar daga cikin ‘yan majalisar wakilai 11, inda jam’iyyar PDP ke da ‘yan majalisa shida. A matakin jiha kuwa jam’iyar PDP ce ke da gwamna da ɗan karamin rinjaye a majalisar dokokin inda take da kujeru 16 daga cikin talatin yayin da APC ke da 14.	https://www.bbc.com/hausa/articles/cd1xym80kk0o
entertainment	Wasu 'yan Australiya sun zaci tashin duniya ne ya zo bayan da launin samaniya ya sauya a garinsu	"A lokacin da launin sararin samaniya ya sauya zuwa ruwan hoda a wani gari a Australiya ranar Larabar da ta gabata, wata mazauniyar garin Tammy Szumowski, ta yi zaton tashin duniya ne ya zo. ""Na yi ƙoƙari na nutsu ban ruɗe ba, na gaya wa ƴaƴana cewar: ""Ba wani abin damuwa ba ne,"" kamar yadda ta shaida wa BBC. ""Amma a cikin raina cewa nake, kam bala'i, me ke shirun faruwa ne haka?"" Daga baya an gano cewa wani haske ne yake tasowa daga wata gonar wiwi da ke wajen garin na Mildura a arewacin Victoria. Amma baya ga Misis Tammy, akwai wasu mazauna garin da su ma suka shiga halin ɗimuwa na ganin wannan lamari - har suna tunanin ko wasu baƙin halittu ne suka kutso duniya? Ko kuma wani ƙaton dutse ne yake wucewa ta sararin samaniyar? ""Mama da baba suna magana a waya yana ce mata: 'Gara na yi sauri na shanye shayina saboda duniya za ta tashi."" ""Sai mama ta ce: 'To me shan shayi zai ƙara maka idan har tashin duniyar ne ya zo.' ""Shi ma wani ɗan garin, Nikea Champion, ya ce da fari ya zaci wata ne ya ƙara girma kuma haskensa ya yi bau a lokacin da ya ga launin samaniyar ya sauya."" Ta cewa BBC ""Babu irin tunanin da ban yi ba na batun tashin duniya."" An halatta amfani da wiwi don yin magunguna a Australiya a 2016, amma an haramta amfani da ita kara zube. Sai dai akwai ƴan wurare da ake harkokinta amma a sirrance suke yi saboda dalilai na tsaro. Gonar a rufe take, don haka ana amfani da hasken wuta launin ja da ya zama kamar hasken rana don taimaka wa shukar wajen girma. Yawanci, wani labule da ake rufe wa don a daina ganin hasken kan bayyana da asuba. Amma ba sa aiki a ranar Laraba, kamar yadda wani mai magana da yawun wani kamfani na Cann Group ya bayyana. Kuma da yake a wannan daren akwai hadari, sai wannan hasken wutar ya yi wata kamar rumfa a sama da ake iya hangowa daga nisan kusan awa ɗaya da inda gonar take. ""Na yi dariya sosai... zai iya zama wani abu mai kwantar da rai, amma ba komai ba ne illa gonar wiwi da ke samar da wannan hasken,"" in ji Ms Champion. Ita ma Ms Szumowski ta ce daga baya sun sha dariyar abin."" Duk da ruɗewar da suka yi da farko, amma kyawun da hasken ya samar ya ƙayatar. ""Ina ga ya kamata a dinga hakan akai-akai."""	https://www.bbc.com/hausa/articles/cgx0y4y3902o
sports	Everton 1-0 Man United: United ta kara cin karo da koma-baya a Premier League	Everton ta yi nasara a kan Manchester United da ci 1-0 a wasan mako na 32 a gasar Premier League da suka kara ranar Asabar. Anthony Gordon ne ya ci wa Everton kwallon a minti na 27 da fara karawar da suka yi a Goodison Park. A wasan farko da suka buga a bana ranar 2 ga watan Oktoban 2021 a Old Trafford, kungiyoyin sun tashi 1-1. Kawo yanzu United ta yi nasara a wasa uku daga 12 da ta yi a dukkan fafatawa, wadda ta yi canjaras shida da rashin nasara uku. Wannan shine karo na biyu da Everton ta yi nasara a kan United a fafatawa 16 a dukkan karawa, inda ta yi rashin nasara a takwas da canjaras biyar. Da wannan sakamakon United tana mataki na bakwai da maki 51, iri daya da wanda West Ham take da shi a matsayi na shida a teburin Premier League. Ita kuwa Everton wadda take ta 17 ta hada maki 28, kafin sauran kungiyoyi su buga wasanninsu na makon nan. United za ta karbi bakuncin Norwich City a wasan Premier League na gaba, Everton kuwa za ta yi wa Leicester City masauki.	https://www.bbc.com/hausa/wasanni-61052414
business	Coronavirus za ta sa 'yan uwa su rage aikewa danginsu kudi a Afirka	Bankin Duniya ya yi hasashen cewa za a samu raguwar kudaden da mutane ke aika wa gida daga kasshen duniya da kashi 20 cikin 100 a wannan shekarar, yayin da ake fuskantar matsalar tattalin arziki da kuma rufe harkokin kasuwanci a duniya saboda cutar korona. Wannan shi ne babban koma bayan da aka fuskanta kan abin da aka kira madogarar rayuwar mutane da dama a Afrika da kuma sauran nahiyoyi. 'Yan ci rani da yawa ba za su samu damar aikewa da kudade gida ba saboda ayykansu da kuma abin da ake biyansu na cikin halin rashin tabbas. Kudaden da ma'aikata daga kasashen waje a duniya ke aikewa gida kasashensu, an yi hasashen za su ragu da kusan dala biliyan 445. Hasashen ya ce za a samu raguwar ne a kasashen Kudu da Hamadar Sahara da kashi 23 cikin 100 wanda yawan kudin zai kai dala biyan 37 a wannan shekarar. Ga taswirorin da ke nuna yadda lamarin yake:	https://www.bbc.com/hausa/labarai-52492592
